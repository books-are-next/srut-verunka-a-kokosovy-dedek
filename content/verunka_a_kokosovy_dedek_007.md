---
title: Březen
contentType: prose
---

<section>

## 1.  
Slečna Rozmazlená

Veronika už dva dny neviděla Lukáška a začalo se jí stýskat.

„Tak mu napiš a zeptej se ho, kdy přijde na návštěvu,“ poradil jí kokosový dědek.

„Copak já umím psát?“ posteskla si Verunka.

„Ale umíš! Když je to důležité, tak umíš. Jen si vzpomeň, jak jsi podepsala tu doručenku na balík. A proč ti to najednou šlo? Protože kdyby ses neuměla podepsat, tak by mě pošťák odnesl k nějaké jiné holce!“

„A tobě by bylo po mně strašně smutno, viď?“ kňourala Verunka a dělala oči.

„A jéjej, slečna Rozmazlená!“ durdil se kokosový dědek. „S takovou já už dneska ani slovo nepromluvím!“

A své slovo dodržel, protože s Verunkou už ani slovo nepromluvil.

Skoro celou hodinu!

## 2.  
Veronika zkouší psát písmenka

A tak si Verunka vzala linkovaný sešit a z penálu pěkně ořezanou tužku. Nahlas si říkala různá písmenka a zkoušela je psát. A moc ji to bavilo a docela jí to šlo.

## 3.  
Písmeno G je důležité

„Vidíš, jak jsi šikovná! Už umíš skoro všechna písmena!“ radoval se dědek.

„No jo,“ fňukala Verunka, „ale nevím, jak se píše G.“

„_G není důležité_,“ chlácholil ji kokosový dědek.

„Právě že je!“

„A proč?“

„Protože chci napsat Lukáškovi, kdy k nám přijde!“

Nad tou odpovědí kokosový dědek zakroutil hlavou, ale pak Ve­ronice ukázal, jak se píše veliké tiskací G. Verunka mu poděkovala a napsala Lukáškovi vzkaz.

AHOJ! GDY K NÁM PRÍDEŠ?

A poslala ho provázkovou poštou.

## 4.  
G není důležité

Lukáš Veronice odepsal stejnými tiskacími písmeny a dopis poslal také provázkovou poštou:

PŘIJDU HNED.  
ALE NE SÁM!!!  
A GDY SE PÍŠE KDY!!!  
GDY!!! TO JE TEDA GÓL!

„Lukášek se zase vytahuje,“ ušklíbla se Verunka, když si vzkaz přeslabikovala.

„Všichni kluci se trochu vytahujou,“ vysvětlil jí kokosový dědek. „A Lukáš je docela prima kluk. Jenom neví, že G není důležité.“

„Není? Viď, že není?!“ žadonila Veronika.

„Není!“ řekl kokosový dědek rozhodně. „Jedině ve slově GULÁŠ!“

## 5.  
Lukáš má svoje tajemství

Příští den Lukáš vrazil do pokojíku k Veronice s proutěným košíkem přikrytým nějakým hadrem.

„Ha-lo! Niko! Já něco mám! A je to živý!“ křičel. V košíku pod hadrem se opravdu něco vrtělo.

„Jé! Nějaké zvířátko? Je to pejsek?“ těšila se Veronika.

„Pejsek to není,“ zabručel Lukáš, „ale budeš koukat. Pozor – teď!“

## 6.  
Tajemství proutěného košíku

Lukáš zašermoval nad košíkem rukama jako nějaký kouzelník. Pak nadzvedl cíp hadru – a z košíku vyrazilo ohromné tlusté morče. Rozhlédlo se vpravo vlevo a pak se s děsným funěním drápalo na postýlku. A rovnou pod peřinu!

„Jedeš, potvoro!“ zaječel kokosový dědek. Morče kviklo a ucouv­lo, dědek zase zmizel pod peřinou. Ale mlel se tam a vztekle si něco brumlal.

## 7.  
Přísná babička Agáta

„Já to viděl! Co to tam máš?“ hrnul se Lukáš zvědavě k postýlce. Naštěstí právě v tu chvíli vešla do pokojíku babička Agáta.

„Lukáši!“ řekla přísně. „Hned si tu příšernou tlustou myš někam ukliď!“

„To není žádná myš! To je moje morče,“ protestoval Lukášek.

„Dobrá, Lukášku,“ ovládla se babička Agáta. „Tak buď tak laskav a ulož to svoje roztomilé vypasené morčátko zase zpátky do košíku!“

Lukáš velmi neochotně poslechl.

„A teď pojďte oba do kuchyně, uvařila jsem kakao a mám tu pro vás koláč,“ řekla babička Agáta a vyvedla děti z místnosti.

## 8.  
A všem bylo hezky

Některá morčata jsou možná roztomilá, ale kokosovému dědkovi to nevysvětlíte. V tom se podobal babičce Agátě. Proutěný košík s morčetem k ní do kuchyně nesměl. Musel zůstat v předsíni. Ale meruňkový koláč byl tak dobrý, že to Lukáš babičce Agátě odpustil. Dokonce ji ujišťoval, že tak senzační meruňkový koláč ještě v životě nejedl. A všem bylo zase hezky.

## 9.  
Rozčilená babička Agáta

Ale ne dlouho. Najednou se z Verunčina pokojíku ozval rámus a ječení. Lukáš přestal jíst, Verunka se pobryndala kakaem a babička Agáta popadla koště. S koštětem v ruce vrazila do pokojíku. No tohle!

V postýlce leželo morče a vypadalo jako vlk z pohádky O Červené karkulce. A kokosový dědek seděl na skříni a byl tak rozrušený, že se ani pod klobouk neschoval.

## 10.  
Doprkvančic

Babička Agáta rázně morče popadla, vrátila ho do košíku – a košík i s Lukášem strkala za dveře.

„Víš co, Lukášku?“ říkala mírným hlasem. „Když přijdeš zítra sám, upeču takový štrúdl, jaký jsi ještě v životě nejedl!“

„Tak to já určitě přijdu,“ řekl Lukášek. „Děkuji!“ A uklonil se, protože byl z dobré rodiny.

A hned nato zařval: „Doprkvančic!“ Protože morče z košíku zase vyběhlo.

Ale tentokrát se hnalo od Hubertů pryč, na chodbu a po schodech dolů, domů k Urbanům…

## 11.  
Pohádkový dědek

„Tak mi, prosím tě, pověz, co se tu vlastně stalo?“ dožadovala se Veronika, když byli konečně s dědkem sami.

„Bylo to strašné,“ nadechl se kokosový dědek. „To Lukášovo zvíře není žádné obyčejné morče. _Je to morče – kokosojed!_ Vrhlo se na mě jako saň a chtělo mě sníst! Nakonec jsem ho ale v krutém boji přemohl. A všichni mi děkovali a…“

„… a pan král ti dal půl království a princeznu Veroniku za manželku, viď?“ rozesmála se Verunka a dodala: „Božínku, ty jsi můj pohádkový dědek!“

## 12.  
Dlouhé psaní

Druhý den pozdě odpoledne zazvonil u Hubertů třikrát telefon a pak se odmlčel. To bylo znamení pro Veroniku, že má otevřít okno a převzít si Lukáškovu „poštu“. Veronika provázek s ruličkou dopisu vytáhla nahoru, ale rozhodla se, že si to psaní přečte až večer. Až pod peřinou. Aby to bylo úplně tajné a napínavé.

## 13.  
Svítící dědek

Večer se Verunka přikryla až po bradu a zašeptala zaklínadlo: „_Šalalalali!_“

A kokosový dědek se pod peřinou rozsvítil! Veronika si polohlasně slabikovala ten Lukáškův dlouhý tiskací dopis. Lukášek jí v něm nabízel, že vymění své morče a plyšovou opici za ten kokos, co u ní viděl.

„Ale já tě nevyměním ani za nic!“ zvolala Veronika. Kokosový dědek zářil radostí a přestal, teprve když ho Verunka požádala, aby se zhasl. Pak si dali dobrou noc a hned usnuli.

## 14.  
Ošklivý sen

Tu noc měl dědek sen. Byl zase cestovatelem. Stál na ostrůvku uprostřed moře a to moře se vzdouvalo jako peřina. Najednou se z hlubiny vynořilo něco, co vypadalo jako tygr. A bylo to tak strašné, že se ten velký cestovatel strachy scvrkl a vypadal jako kokos.

## 15.  
Docela pěkný konec ošklivého snu

Ale zmenšil se i ten hrozitánský tygr. Z moře se v tom snu stala peřina a z tygra vypasené morče.

„Brrr, to byl ošklivý sen,“ řekl si kokosový dědek. „Ale skončil docela pěkně. _Když se to tak vezme, morče je mi mnohem milejší než tygr!_“

## 16.  
Jak Verunka lítala

Kokosový dědek o svém snu Verunce nic neřekl. Bál se, že by se mu vysmála. Ale Veronika pořád naléhala:

„Tak mi pověz, co se ti zdálo. Určitě se ti něco zdálo!“

„Jenže já to zapomněl,“ vymlouval se dědek.

„To je škoda,“ řekla Veronika, pak se nadechla a zvolala: „Ale já jsem celou noc ve snu lítala!“

„Ukaž jak,“ popíchl ji dědek.

„Takhle!“ Verunka poskočila na postýlce, zamávala rukama – a spadla na zem.

## 17.  
A dědek byl zase vítěz

„Co se směješ?“ zlobila se Verunka.

„Náhodou, já se vůbec nesměju,“ řekl dědek. „Já přece vím, jak je to těžké. Proč myslíš, že jsem tak otlučený?“

„A proč?“

„Protože jsem se chtěl taky naučit lítat!“

„A protože máš na sobě štětiny a žádné peří!“

„A proč bych měl mít na sobě peří?“ divil se dědek.

„Protože všechno lítá, co peří má!“ křičela Verunka rozjíveně.

„A co peřina? Ta je peřím naditá, ale vůbec nelítá!“ řekl dědek a byl zase vítěz.

## 18.  
Verunka vaří oběd

Příští den si Verunka s dědkem hráli na vaření.

„Co bys chtěl k obědu?“ zeptala se Verunka.

„Žabí stehýnka a nadívané hlemýždě,“ odpověděl dědek.

„To ne! To je brrr!“ křičela Verunka.

„Náhodou na Haiti je to velká pochoutka!“

„Vážně?“ zesmutněla Verunka.

„Ale smažený sýr a hranolky tam jedí taky,“ uklidnil ji kokosový dědek.

## 19.  
Při obědě se nečte

Veronika položila před dědka talíř jako plný hranolků a smaženého sýra a dědek si rozevřel noviny.

„Při obědě se nečte,“ napomenula ho.

„Jenže tohle je jako oběd – a já si čtu noviny doopravdy!“ namítl dědek.

„Ale vždyť je držíš obráceně!“ všimla si Veronika a strašně se rozesmála.

„To já schválně,“ vysvětlil dědek, „_někdy je moc prospěšné podívat se na věci obráceně_.“

## 20.  
Dědek vysvětluje

„Tomu nerozumím,“ zamračila se Verunka. „Že ty mě schválně pleteš?“

„Nepletu,“ řekl kokosový dědek. „A rád ti to vysvětlím.“

„Tak vysvětluj!“

„Například triedr,“ nadhodil dědek.

„Co je to?“

„Dalekohled. Když se do něho díváš, všechno se ti přibližuje. Ale když ho obrátíš, uvidíš všechno v dálce a táákhle malinké.“

„A to je prospěšné?“ divila se Verunka.

„Někdy ano. Schválně si to vyzkoušej, až zase přijdou na návštěvu falešné tetičky,“ řekl kokosový dědek.

## 21.  
První jarní den

V kalendáři byl první jarní den. Ale za okny chumelilo.

„Co je to za pořádek?“ zlobil se tatínek. „Letos je všechno nějak obráceně!“

„A ještě se ohlásila návštěva. A já nemám nic upečeno,“ starala se maminka.

„Návštěva? A jaká?“

„Tetičky! A ty víš, jak jsem z nich nervózní!“ povzdechla si maminka.

## 22.  
Anděl, nebo motýl?

„Tak pošleme Verunku ven, aby se vyřádila a odpoledne tolik nezlobila,“ navrhl tatínek. To se Verunce líbilo. Mohla se vyřádit, a dokonce to dostala od tatínka příkazem. Koulovali se s Lukášem a naznak s rozpaženýma rukama padali do závěje. A vůbec se nehádali. I když – trochu se hádali. Protože Lukáš otisku ve sněhu, co po něm zůstal, říkal „motýl“, zatímco Veronika tvrdila, že je to „anděl“. Ale domů se vrátili svorně a úplně vyřádění.

## 23.  
Tááákhle malinké tetičky

Falešné tetičky už seděly v obývacím pokoji, hubovaly na počasí a tak, bryndaly kafíčko a drobily zákusky a napomínaly Verunku, aby se chovala způsobně. Ale tentokrát to Veronice vůbec nevadilo, protože si směla vypůjčit tatínkův dalekohled.

A když se na falešné tetičky dívala obráceným dalekohledem, byly docela v dálce a tááákhle malinké…

## 24.  
Kdy má Lukáš narozeniny

Veronika o tom druhý den Lukášovi vyprávěla. Oba se hrozně smáli a Lukášek řekl, že si takový dalekohled bude přát k narozeninám.

„Jéé! Ty máš narozeniny?“ divila se Verunka.

„Jasně,“ řekl Lukáš, „já je mám každý rok. Bohužel vždycky až v listopadu. Ale o ten dalekohled si řeknu hned.“

## 25.  
Nevychovaný papoušek

Když přišel Lukáš domů, přivítalo ho nejdřív morče a pak volání: „Prevít! Prevít!“

To křičel papoušek. Urbanovi měli nevychovaného papouška a říkali mu Prevít. Není to zrovna pěkné jméno, ale „prevít“ bylo jediné slovo, které uměl říkat. Kde se to naučil, to nikdo nevěděl. Zato morče dostalo hezké jméno Fanča, i když se také moc hezky nechovalo.

## 26.  
Vzorný Lukáš

Doma ještě nikdo nebyl, ale Lukáš se vzorně pustil do domácího úkolu z počtů. Všechno vypočítal a ještě si dal dobrovolný diktát z českého jazyka, aby se měl čím pochlubit, než si mamince řekne o ten dalekohled. Byla to vlastně básnička:

Viktor Vydra, známý Dr.  
ztratil v lese triedr.  
Pes ho našel, dělal vrrr…

Tady se Lukáš zarazil, protože mu chyběl rým.

A najednou: CRRRR! – ozval se zvonek u dveří a vešla maminka.

## 27.  
Lukášovy nápady

„Ty budeš určitě něco chtít,“ poznala hned paní Urbanová.

„Ale ne,“ zabručel Lukáš nad sešitem.

„Vlastně jo! Já bych strašně moc potřeboval dalekohled!“

„Dalekohled!? A k čemu?“

„Abych se mohl dívat správně i obráceně,“ vysvětlil jí Lukáš.

„Ach jo, ty máš zase nějaké nápady, viď?“

„To já mám pořád!“ řekl Lukášek pyšně.

## 28.  
Tajemná zásuvka

Maminka šla do svého pokoje a otevřela zásuvku. Bylo v ní plno věcí Většinou takových, které kluky vůbec nezajímají – různé vějíře, škrabošky, závoje, ale také divadelní kukátko.

„Lukášku, tady jsou úplné poklady!“ řekla.

## 29.  
Labutí jezero

Lukáškova maminka byla uvaděčkou v Národním divadle – a půjčovala divákům kukátka. Když si od ní divák za pár korun divadelní kukátko vypůjčil, viděl každé pírko na labuti. Tedy, pokud zrovna v Národním divadle dávali balet Labutí jezero. A právě tohle kukátko Lukáš od maminky dostal. Nebyl to sice opravdický dalekohled, ale Lukáš také teď neměl žádné opravdické narozeniny, tak co.

## 30.  
Proč se pan Hubert usmíval

Sníh zmizel a sluníčko svítilo. Lukáš přišel na návštěvu a tatínek s úsměvem řekl: „Děti, je tak hezky! Pojďme si na dvůr cvrnkat kuličky. To byla moje nejoblíbenější hra, když jsem byl ve vašem věku.“

„Pane Huberte, to je senzační nápad!“ pochvaloval si Lukáš, i když mu cvrnkání kuliček připadalo jako nejhloupější zábava na světě.

## 31.  
Proč se pan Hubert neusmíval

Verunčin tatínek přinesl na dvůr plný pytlík kuliček.

„Rozdělte si je na polovic,“ řekl a vylovil z kapsy tři velké duhové kuličky a pohladil je v dlani.

„A tohle jsou moje památečné skleněnky. Dodneška si pamatuju, jak jsem je vyhrál nad Vaškem Padrtem od nás z ulice.“

Pak vyhloubil patou velikánský důlek a volal: „Mládeži, cvrnkáme, cvrnkáme! To jsem zvědav, kdo vyhraje nejvíc kuliček!“

A tak hráli a Lukáš cvrnkal nejlíp ze všech!

Dokonce pana Huberta obehrál o ty jeho zamilované duhové skleněnky. Ale když viděl, že to pana Huberta mrzí, schválně ty skleněnky zase prohrál.

</section>

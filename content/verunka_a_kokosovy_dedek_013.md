---
title: Září
contentType: prose
---

<section>

## 1.  
Těšení a bání

Veronika nemohla dospat.

„Proč nespíš?“ bručel dědek pod peřinou.

„Protože se bojím.“

„Ale, ale, já myslel, že se do školy těšíš.“

„Jenže já se těším i bojím najednou! Tomu ty nemůžeš rozumět.“

„Náhodou, já jsem na těšení odborník,“ řekl dědek. „A ty si pamatuj, že těšení a bání jdou někdy spolu ruku v ruce. Třeba když se člověk chystá poprvé do školy. Nebo na rande.“

„_Na rande?_ Dědku, co to sem pleteš?“ rozjívila se Verunka a začala skákat po postýlce jako nějaká předškolačka.

## 2.  
Dědek mezi prvňáčky nepatří

Kupodivu babička Agáta řekla ráno v kuchyni něco podobného. Pravila: „Když jde holčička první den do první třídy, musí se hodně těšit i trochu bát a musí mít parádní šatičky. A nový školní batůžek.“

„A nemůžu si vzít ten z Londýna?“ prosila Verunka.

„Ne. Kokos se do školy nehodí!“

Verunka se zakabonila, ale musela uznat, že babička Agáta má pravdu. Dědek mezi prvňáčky opravdu nepatří.

A do toho zazvonil telefon. Byl to Lukášek.

„Ha-lo! Je tam prvňačka Hubertová?“ smál se na celé kolo.

„Moc se nesměj,“ řekla Veronika.

„Každý byl jednou prvňáček.“

„To se ví,“ smál se dál Lukášek.

„I Jan Amos Komenský, viď?“

„Toho neznám,“ řekla Verunka. „A co si bereš s sebou do školy?“

„Dalekohled!“ křičel Lukášek.

„Dalekohled a kokos do školy nepatří!“ napomenula ho Verunka přísně.

A dědek to slyšel a řekl si: „To se, holka, ještě uvidí!“

## 3.  
Cesta do školy

Když jdou děti první den do první třídy, je to na nich poznat. Vypadají tak nějak důležitě. Verunka se pevně držela babičky Agáty za ruku. Zato Lukáš vedle nich kráčel úplně ledabyle. Dokonce si házel tenisákem.

„Zase se vytahuje,“ pomyslela si Veronika, „ale stejně je to prima kamarád.“

## 4.  
Prvňáčky učí prvňačka

Babička Agáta právě vytáhla z trouby štrúdl, když Lukáš po škole přišel na návštěvu.

„Lukáši, my máme hrozně mladou paní učitelku,“ chlubila se Veronika. „Víš, co nám řekla? Že je taky prvňačka!“

„A není nějaká praštěná?“

„Není, abys věděl!“ zlobila se Verunka. „Náhodou je hrozně hezká! _A víš, proč je prvňačka?_ Protože my jsme první třída, kterou v životě učí.“

„To je teda gól,“ připustil Lukášek. „Prvňačka učí prvňáky!“

## 5.  
Lukášův nejkrásnější zážitek z prázdnin

Babička dala pekáč se štrúdlem na stůl a řekla: „Teď nechte na chvilku školy a povídejte si ještě o prázdninách. Lukášku, co nejkrásnějšího jsi u dědy zažil?“

Lukáš se zamyslel. „Nejkrásnější bylo, jak jsem se topil,“ řekl vážně.

„Propána, jak se to stalo?“ vylekala se babička Agáta.

„Normálka. Já jsem chytal s dědou u řeky ryby, a najednou jsem uklouzl a bylo to.“

Babička Agáta spráskla ruce.

„To ale musela být hrůza! Proč říkáš, že to byl tvůj nejkrásnější zážitek?“

„No to je snad jasný! Nejkrásnější přece bylo, že jsem se nakonec neutopil,“ řekl Lukášek s plnou pusou.

## 6.  
Extrasupersenzační krasohled

Chvíli bylo ticho. Pak si Verunka vzpomněla.

„Počkej, vždyť já jsem ti něco přivezla!“ Odběhla do pokojíku a podala mu svůj dárek.

„Co je to?“ divil se Lukášek.

„Krasohled,“ řekla Veronika.

Lukáš otáčel trubicí.

Barevné střípky tvořily nové a nové obrázky a Lukášek volal: „Ha-lo! Ha-lo! Niko, tohle je úplně extrasupersenzační krasohled!“

„A je v něm celý Londýn!“ řekla babička Agáta.

## 7.  
Aki Bakiba

Verunka si povídala o škole s tatínkem a s maminkou.

„A jaké máš spolužáky?“ zeptal se tatínek.

„Normální. Ale jeden z nich, Aki Bakiba, je extrasupersenzační, protože je černoušek a přijel k nám až z Haiti!“

„Z Haiti?“ divil se tatínek.

„A bude sedět vedle mě,“ řekla Verunka pyšně.

„Já jsem si ho vybrala.“

## 8.  
Dědek se chce zvelebit

Večer Verunka přistihla dědka, jak se prohlíží v zrcadle.

„Co to děláš?“

„Ale koukám, že bych se měl nějak zvelebit,“ odpověděl dědek zamyšleně.

„_Co je to zvelebit?_“

„Oholit, ostříhat a tak. Abych nevypadal jako starý kokos, až si mě vezmeš do školy.“

„Ale ty do školy nesmíš!“

Kokosový dědek se poťouchle usmál. „A co když budete mít kreslení?“

## 9.  
Paní učitelka má prima nápady

Paní učitelka hned příští den prvňákům řekla: „Děti, já mám prima nápad. Zítra si budeme kreslit.“

„Já umím auto! Já kačera Donalda! Já méďu!“ volaly děti.

„A já krokodýla,“ přihlásil se Aki Bakiba.

„To je pěkné, Aki,“ pochválila ho paní učitelka. „Ale víte co, děti? Přineste si nějaké ovoce – jablko, hrušku, pomeranč, banán, prostě, co máte rádi. Nejdřív si to nakreslíte a pak bude překvapení!“

## 10.  
Skoro obyčejný kokos

Verunka si ráno přibalila k učení banán.

„To máš na svačinu?“ zeptal se dědek.

„Ne, to mám na kreslení,“ řekla Verunka.

„A neříkal jsem to?“ radoval se dědek.

„A co?“

„Že budete mít kreslení a že si mě vezmeš do školy!“

„Ale my máme kreslit ovoce, a ne nějaké dědky!“

„Jenže já, když chci, tak umím vypadat jako úplně obyčejný kokos,“ řekl dědek. „Koukej!“

A vypadal opravdu skoro jako obyčejný kokos. A tak si ho Verunka vzala do školy místo banánu.

## 11.  
Martínek má rád ředkvičky

Ve třídě pak každý prvňáček položil na stolek před sebe nějaké ovoce. Jen Martínek Pecha si přinesl svazek ředkviček.

„Ale ředkvičky nejsou ovoce, viď, Martínku?“ pohladila ho po vlasech paní učitelka.

„Nejsou,“ řekl Martínek, „jenže já mám ředkvičky ze všeho ovoce nejradši.“

## 12.  
Verunka má ráda kokos

Aki měl před sebou ananas.

A Verunka sáhla do batůžku a postavila na stolek dědka.

„To je můj kokos,“ řekla.

„Kokos?“ divila se paní učitelka. „Vypadá tak zvláštně.“

„Ale ne,“ řekl Aki. „Takhle u nás na Haiti vypadají všechny kokosy.“

„Aha,“ řekla paní učitelka.

## 13.  
Dědeček je kouzelníkem

Verunka si dala záležet, aby nakreslila kokos tak, jak má opravdový kokosový ořech vypadat. Zato Aki nakreslil ananas divně. Pomaloval ho válečnými barvami a do jedné ruky mu přikreslil maličké kopí. Děti se smály, ale paní učitelka je utišila a řekla: „Aki, z tebe bude malíř! Ale proč sis vymyslel takhle divně pomalovaný ananas a s kopím?“

„To já si nevymyslel,“ odpověděl Aki, „já ho takhle viděl.“

„A kde, prosím tě?“

„U dědečka, u nás doma, na Haiti.“

„A čím je tvůj dědeček?“ zeptala se paní učitelka.

„Kouzelníkem,“ řekl Aki.

„Aha,“ řekla paní učitelka.

## 14.  
Slíbené překvapení

Pak se paní učitelka podívala na hodinky a zvolala: „A teď to slíbené překvapení! Děti, smějí žáci jíst při vyučování?“

„Nesmějí,“ odpověděli prvňáci.

„A já vám to dneska – mimořádně dovolím! Odevzdejte mi výkresy, a jestli máte ovoce omyté, tak se do něho hned pusťte!“

„Sláva!“ křikl Martínek Pecha a hned začal chroupat své neomyté ředkvičky. A ostatní děti se zakously do jablíček a do hrušek nebo si loupaly banány a pomeranče.

## 15.  
O lidojedech a kokosojedech

Tak si nikdo, kromě Akiho, nevšiml, že se kokosový dědek honem schoval v batůžku a něco tam nespokojeně bručel o lidojedech a kokosojedech.

„Pssst!“ Verunka ho pleskla. Ale to neměla dělat. To dědka urazilo!

„Já jdu domů! Už mě to ve škole nebaví,“ řekl a chtěl vyběhnout ze třídy.

Jenže vtom zazvonil školní zvonek a vyrazila celá třída. Dědek se v tom chumlu ztratil a byl doma dřív než Verunka.

## 16.  
Taková spousta dědečků

„Aki, a tvůj dědeček je opravdu kouzelník?“ vyzvídala druhý den Verunka.

„Ten na Haiti je kouzelník – léčí lidi a krmí krokodýly. Druhý žije v Praze a je taky doktor. Léčí psy a kočky.“

„Jééé!“ vydechla Verunka. „Ty máš dva dědečky?“

„A co je na tom? _To někde v Africe mají kluci třeba deset dědečků!_“

„Deset! To snad ne!“ žasla Verunka.

„Ale je. Tam mají muži třeba i devět žen, tak si spočítej, kolik je to pak dohromady dědečků!“

„Ale ty máš jen jednu maminku, viď?“ vylekala se Verunka.

„Jasně. A je to Češka,“ řekl Aki.

„A tvůj tatínek je taky kouzelník?“

„Ale ne,“ smál se Aki Bakiba. „Můj táta je přece fotbalista. Jmenuje se Makiba Bakiba a hraje za Slavii. Ty ho neznáš?“

## 17.  
Ani dědeček, ani kokos

„To je zvláštní,“ přemýšlela doma Verunka nahlas, „Aki tě viděl a připadal jsi mu úplně normální.“

„A nejsem snad?“ rozčilil se dědek.

„Nejsi. Nejsi ani normální dědeček, ani normální kokos.“

„A to se mi právě líbí!“ řekl kokosový dědek.

„A proč?“ zeptala se Verunka.

„Protože kdybych byl normální dědeček, tak bych se ti nevešel do batůžku. A kdybych byl normální kokos, tak už jsem dávno snědený!“

## 18.  
Verunka se lekla

Verunka se teď každé ráno těšila dvakrát. Jednou do školy a podruhé na Akiho. Pořád ji něčím překvapoval.

Třeba tuhle. „Něco ti ukážu,“ zašeptal o přestávce.

A vytáhl ze školní brašny zelenou průsvitnou krabičku z umělé hmoty.

„Co je v ní?“ zeptala se Verunka, protože uvnitř nic neviděla.

„Tajemství. _Ale živý!_ Tak se nelekni,“ řekl Aki a otevřel krabičku.

A Verunka se lekla.

## 19.  
Neviditelné zvířátko

„Co je to?“ vykřikla Verunka.

„Chameleon. To je ohromně šikovné zvířátko – zvlášť do školy,“ poučil ji Aki.

„A proč do školy?“

„Protože do školy se žádná zvířátka nesmí nosit. A chameleon je neviditelný.“

„Jak to neviditelný?“

„Koukej,“ řekl Aki a položil zvířátko na červené desky čítanky. A chameleon zmizel.

„A koukej teď!“ Aki chameleona přendal na zelený přebal sešitu a zvířátko zase zmizelo. Úplně splynulo se zelenou barvou sešitu.

## 20.  
Paní učitelka vyjekla

Mezitím zazvonilo a paní učitelka vešla do třídy.

„Máte všichni domácí cvičení?“ zeptala se a prošla mezi lavicemi. Zastavila se u Akiho. Náhodou položila ruku na jeho zelený sešit. A vyjekla.

„_Proboha, co je to!_“

Třásla se a koukala na to, co držela v ruce.

## 21.  
A co hadi?

„To je, prosím, chameleon,“ řekl Aki. „Ale nic nedělá. Ani nekouše.“

„Jenom je neviditelný,“ dodala Verunka.

„Když je neviditelný, tak ať ho tu už příště nevidím,“ vzpamatovala se paní učitelka. „Žádná zvířata mi do třídy nenoste!“

„Ani hady?“ zeptal se Aki. „My totiž chováme doma také hady. A můj dědeček krmí krokodýly.“

„Propánajána, ale krokodýla snad nechováte?!“ lekla se paní učitelka.

„To ne,“ řekl Aki. „Tak velkou vanu doma nemáme.“

## 22.  
Verunka půjde na fotbal

Hned druhý den, bylo to v pátek, se Aki Verunky zeptal, co dělá v sobotu. A Verunka řekla, že asi nic.

„Tak to bych tě mohl pozvat na tatínka. On totiž hraje proti Spartě a máma půjde s námi. Co říkáš?“

„A mohl by jít taky Lukáš? Jeho fotbal moc baví,“ řekla Verunka.

„Jasně,“ řekl Aki. „Lukáš je prima a fotbal docela válí.“

## 23.  
Všichni se diví

Když Verunka při večeři řekla, že ji Aki pozval na tatínka, všichni se divili.

„_Na tatínka?_ Jak tě pozval na tatínka?“ divil se tatínek.

„Akiho tatínek hraje přece fotbal. Za Slavii. Ty ho neznáš?“ divila se Verunka.

„Děti! To tam chcete jít sami?“ divila se babička Agáta.

„Ale ne, Akiho maminka půjde s námi. A taky Lukášek,“ uklidnila rodinu Verunka.

## 24.  
Všichni jsou trochu nervózní

Přišla sobota a Verunka nevěděla, co si má obléknout.

„Poslouchej, už jsem z tebe nervózní. Vezmeš si kraťasy a tričko – a basta! Fotbal není divadlo!“ řekla maminka.

„_Fotbal je divadlo_,“ mínil tatínek. „Někdy je to komedie a někdy úplné drama.“

„Nehádejte se, za chvíli přijde návštěva!“ volala od trouby babička Agáta.

„Propána, vy jste všichni nervózní, jako kdyby měla přijít tetička Uršula!“ povzdechla si Verunka.

## 25.  
Návštěva a koláč

První přišel Lukášek a chvíli po něm i Aki s maminkou. Aki měl na sobě žluté fotbalové tričko a na nohou černé kopačky. Jeho mamince to také moc slušelo. Vypadala jako slečna z nějakého obrázkového časopisu, ale hned se vrhla na babiččin švestkový koláč. Byla dokonce rychlejší než Lukášek – a to je co říct.

## 26.  
Divné divadlo

Stadion byl plný, ale oni měli místa v první řadě. Verunka si připadala jako v divadle Až na to, že v divadle diváci sedí pěkně zticha a nehulákají a nepískají na herce ani na sebe. Bylo to divadlo, ale divné.

## 27.  
Dědek křičí góóól

Veronika se divila všemu, co na hřišti viděla. A kokosový dědek, kterého vzala v batůžku s sebou, byl v sedmém nebi. Radoval se, křičel a hvízdal jako ostatní diváci, v té vřavě ho však nebylo vůbec slyšet. Hráči se honili po hřišti, ale pak Akiho tatínek dostal míč, udělal kličku sparťanskému brankáři a…

„GÓÓÓL!“ křičeli a objímali se všichni hráči i fanoušci Slavie.

## 28.  
Dědek naříká ze všech nejvíc

Pak se zase dlouho běhalo tam a sem, sem a tam a dohromady se nic nedělo. Jenže najednou jeden sparťanský útočník nakopl míč tak prudce, že…

„GÓÓÓL!!!“ křičeli a objímali se všichni hráči a fanoušci Sparty. A fanoušci Slavie se chytali za hlavu a naříkali. Ale ze všech nejvíc naříkal kokosový dědek.

## 29.  
Dědek poráží Spartu

Bylo to nerozhodně. A užuž se blížil konec zápasu… A to dědek nevydržel. Vyskočil z batůžku a obrovským obloukem dopadl do trávy. Akiho tatínek si ho spletl s míčem a chtěl ho vší silou nakopnout. Dědek jen tak tak uhnul. A pak se rozběhl přes celé hřiště, udělal kličku sparťanskému brankáři a…

„GÓÓÓL!!!“

Dědek porazil Spartu 2:1. Už se těšil, jak se o něm bude zítra psát ve všech novinách.

## 30.  
Veronika je moc chytrá

Příští den dědek koukal do novin (držel je obráceně) a kroutil hlavou.

„No tohle! Přečti si to, Verunko.“

Veronika nahlas četla: „Nerozhodný zápas. Slavie–Sparta 1:1.“

„To není pravda. Já dal přece gól a Slavie vyhrála 2:1!“

„Výmysly, výmysly,“ smála se Verunka. „Zase se ti něco zdálo!“

„Nezdálo! Věř mi!“ prosil dědek.

Verunka se zamyslela. „Tak sis to asi moc přál. Já, když si moc přeju, aby se něco stalo doopravdy, tak se to jako stane, i když se to vlastně doopravdy nestane. Chápeš?“

„Nechápu,“ zabručel dědek. „Od té doby, co chodíš do školy, jsi na mě už nějaká moc chytrá.“

</section>

---
title: Duben
contentType: prose
---

## 1.  
Labutí řeka

  

A byl první dubnový den. Lukáš s Verunkou šli na procházku k řece. Verunka vzala dědka s sebou. Ale zavřeného v batůžku, který jí poskakoval na zádech. Lukáš měl divadelní kukátko a Verunka tatínkův dalekohled. Po řece vznešeně plulo několik párů labutí. Blížily se k sobě a pak zase od sebe, jako by tančily. A když se Verunka s dalekohledem naklonila nad hladinu, viděla labutě tak zblízka, že jim mohla pírka spočítat.

## 2.  
Pomóóóc!!!

  

Ale jak se nad hladinu řeky naklonila, batůžek se jí ze zad svezl za hlavu – a otevřel se.

„ŠPLOUCH!“

Z batůžku něco vyklouzlo a žuchlo to do řeky.

„POMÓÓÓC!!!“

## 3.  
Kokosový dědek se topí

  

Verunka si s hrůzou uvědomila, že to volá o pomoc její kokosový dědek. I labutě si všimly, že do řeky spadlo něco, co tam nepatří. Připluly blíž a zvědavě si dědka prohlížely. Byly to trochu hloupé labutě. Vůbec je nenapadlo, že každý nemusí umět plavat.

## 4.  
Co teď

  

A dědek moc plavat neuměl. Chvíli se jakž takž držel na hladině, ale pak ho proud zanesl doprostřed řeky…

Verunka poskakovala po břehu a říkala si: „Co teď?“

Neuměla vůbec plavat. Lukáš sice trochu uměl, ale voda v řece byla ještě strašlivě studená.

## 5.  
Sláva otužilcům

  

Na nábřeží stáli lidé v zimnících a klepali se zimou. Nikdo z nich by do vody nestrčil ani prst. Ale u Vltavy si právě dnes dal sraz Klub otužilců!

_Otužilci jsou lidé, pro které žádná voda není dost ledová._ Pokud po řece neplavaly kry, tak je koupání nebavilo A ti teď poskakovali v plavkách po břehu a volali:

„Brrr! Voda je jako kafíčko! Schválně, kdo první doplave tamhle k té bójce!“

## 6.  
Taková zvláštní bójka

  

Otužilci skočili do vody a plavali k bójce, která se kolébala na hladině uprostřed řeky. Všichni kraulovali ostošest, ale vyhrála jedna paní, která plavala ostosedm. Popadla bójku, zvedla ji nad hlavu a volala: „Vyhrála jsem!“

A všichni na ni hleděli s obdivem a na bójku s úžasem. _Protože ta bójka se v její ruce cukala a prskala vodu!_

„Niko, vidíš to?“ divil se Lukáš. „Co to je?“

A Verunka se rozběhla za tou paní, která právě s bójkou v ruce doplavala ke břehu.

## 7.  
Odhodlaná Verunka

  

Otužilci i diváci vítězku v hloučku obklopili a jásali, ale Verunka mezi nimi odhodlaně proklouzla a řekla:

„Paní, prosím vás, to je můj kokosový dědek. Vlastně ořech!“

Všichni se smáli a ta otužilá paní v plavkách nejvíc.

„Přišel mi poštou z Haiti,“ vysvětlila jim Verunka a strčila mokrého dědka do batůžku.

## 8.  
Dědek si zase stěžuje

  

„Proč já jsem na Haiti nezůstal?“ stěžoval si dědek, když byli zase s Verunkou doma. „Co mi tam na palmě chybělo? Krásný výhled jsem měl, teplíčko mi bylo – a teď? Co mám?“

„Máš přece mě,“ řekla Veronika, „jenomže pořád někam padáš. Co kdyby ses mi v té řece utopil? Vždyť já mám s tebou jenom samé trápení!“

„Jestli nepřestaneš lamentovat, tak ti zase nastydnu,“ zakňoural kokosový dědek a spokojeně usnul.

## 9.  
Verunka se diví

  

Druhý den dopoledne, přiběhl za Veronikou Lukášek. Byl rozčilený. „Ztratil se nám Prevít!“ křičel už ve dveřích.

„Ten váš papoušek?“

„To se ví, že náš papoušek! Uletěl ven oknem. A klec mu musela otevřít Fanča.“

„To morče?“ divila se Veronika.

„To se ví, že morče!“ vztekal se Lukášek. „A nediv se všemu pořád.“

## 10.  
A není divu

  

Ale není divu, že se Verunka divila. Nemohla vědět, že se papoušek s morčetem v jednom kuse hádali. A právě dnes ráno, když zůstali sami doma, se to stalo. Morče vyšplhalo až ke kleci a dělalo na Prevíta obličeje. Ale jaké! Hrozně zlomyslné a posměšné. A to papouška tak rozzuřilo, že začal na bidýlku skákat a vyhazovat z klece ptačí zob. A najednou se dvířka klece rozletěla – a FRNK! Prevít byl na svobodě.

## 11.  
Velká bitva

  

Papoušek vyletěl až ke stropu a pak se jako orel spustil z výšky na Fanču. Fanča zalezla pod polštář. Prevít do něho začal divoce klovat, až peří lítalo. Morče vyklouzlo, skočilo na stůl a schovalo se za vázu. Ve váze byly růže. Prevít jeho úkryt objevil, ale vázu porazil. Voda tekla po stole a růže spadly na koberec. Morče přeběhlo k oknu a skočilo na záclonu. Záclona se rozhoupala a papoušek se rozletěl proti oknu. Jenže okno bylo otevřené…

## 12.  
Krása, krása!

  

Sotva papoušek Prevít vyletěl z okna, bylo mu krásně. Připadal si jako v džungli. Pod ním bylo plno stromů a keřů a všude zelená tráva! Chtělo se mu radostí zpívat, ale uměl jen to jediné slovo: prevít. A najednou: „Krása! Krása! Prales! Prales!“ křičel a jásal, i když to vůbec žádný prales nebyl. Byl to park.

## 13.  
Verunka uklízí

  

Tak takhle to bylo se ztraceným papouškem. Ale to Lukáš s Ve­ronikou nevěděli. Když přiběhli k Urbanům, viděli jen otevřené okno a v pokoji spoušť.

„Vidíš ten binec?“ ukázal Lukášek. „Co budeme dělat?“

„Nejdřív tu trochu uklidíme,“ řekla Veronika rozumně.

## 14.  
Lukáš se diví

  

„Teda ty jsi divná,“ Lukáš zakroutil hlavou nad Veronikou, která se dala do úklidu. „To se ani nedivíš, co se tu stalo?“

„Divím. Ale za chvíli přijde tvoje maminka a určitě by se zlobila,“ řekla Verunka a zametala peří z roztrženého polštáře. Lukáš si pomyslel, že ta jeho kamarádka je někdy pěkně zvláštní. Někdy se vůbec nechová jako holka, která ještě ani nechodí do školy.

## 15.  
Veronika se ujímá velení

  

„A teď půjdeme papouška hledat,“ zavelela Veronika velitelským hlasem. To Lukáška rozzlobilo: Co tu ta holka mrňavá poroučí?

„Promiň, Lukášku,“ řekla Veronika.

„Já jenom… že mám s hledáním víc zkušeností. Mně se dědek pořád někam ztrácí.“

„Jakej dědek?“ vykulil oči Lukáš.

A jéjej! Veronika málem prozradila svoje tajemství.

## 16.  
Honička s Fančou

  

„Koukej támhle!“ křikla Verunka místo odpovědi. Na zácloně se totiž houpala Fanča.

„Jedeš dolů!“ naštval se Lukáš a přistavil si židličku, aby na morče dosáhl. A najednou… BÁC! Židlička podklouzla. Lukáš padal, ale zachytil se záclony. A to neměl. Protože teď ležel na zemi zamotaný do záclony jako nějaká egyptská mumie.

## 17.  
Honička pokračuje

  

Veronice se strašně chtělo smát. Nechtěla však Lukáška rozzlobit – a navíc Fanča byla celá zježená a cenila zoubky jako tygr. Ale musela ho nějak osvobodit! Popadla v předsíni smeták a vtrhla do pokoje. Mávala smetákem jako kopím a křičela: „_Uáááá! Uáááá! Hakiri na tygry makiri!_“ Tak nějak. Lukáš vyskočil, stáhl ze sebe záclonu, ale morče se usadilo na gauči a dál si hrálo na tygra.

## 18.  
Honička nekončí

  

Teď už se Veronika rozřehtala na celé kolo. „No počkej!“ zařval Lukáš, ale platilo to na Fanču. Odrazil se a skočil po ní robinzonádou jako brankář po míči. Chytil ji! Ale morče není míč. Míč nekouše. Zato Fanča kousla Lukáška do ruky. Moc to nebolelo, ale byla to potupa! Lukáš hodil po Fanče teniskou. Naštěstí ji netrefil. Teniska vyletěla otevřeným oknem ven na dvorek. Zachytila se ve větvích akátu a zůstala tam trčet jako hnízdo nějakého divného ptáka.

## 19.  
Konec honičky

  

A to byl konec honičky. Fanča odběhla a stulila se v košíku. Najednou z ní bylo nejhodnější morče na světě. Lukáš pověsil záclony. Pokoj přestal vypadat jako bojiště. Všechno už bylo jako dřív. Jen papoušek Prevít tu chyběl.

## 20.  
Jak se hledá papoušek

  

Lukáš doskákal po jedné noze na dvorek. Vylezl na strom a tenisku setřásl dolů. Když si ji obul, povídá:

„Ty, Niko, jak se hledá papoušek?“

„Asi jako ztracený pejsek. Musíme ho volat.“ Vyšli na ulici. Lukáš koukal vlevo, Veronika vpravo. Volali a křičeli: „Prevíte! Prevíte!“

## 21.  
Marné volání

  

Nějaký mrňavý pán s velkým psem na vodítku si odplivl.

„To jsou dneska děti, viď, Lojzíčku!“ postěžoval si mu. „Slyšíš, jak si nadávají?“

„_Prevíte! Prevíte!_“ volali Lukášek s Veronikou a pobíhali sem tam po parku.

## 22.  
Šťastný Prevít

  

„Prosím tě, kdo dal tomu vašemu papouškovi tak hloupé jméno?“ zeptala se Veronika, když si všimla, že se po nich lidé pohoršeně otáčejí.

„Nikdo. To jméno si dal sám. Nic jiného než ‚prevít‘ přece neumí!“

A najednou se ozvalo:

„_Krása! Krása!_“

A křičel to Lukáškův papoušek. Seděl vysoko ve větvích kaštanu a vůbec nebyl mrzutý jako jindy. Byl veselý a šťastný.

## 23.  
Jak přilákat papouška

  

Lukáš nastavil ruku, aby mu na ni papoušek slétl, a prosil: „Prevíte, no tak, Prevíte, pojď domů! Co tam děláš?“

U stromu se hned shromáždil hlouček pejskařů. Mrňavý pán s bernardýnem Lojzíčkem zahrozil: „Kluku nevychovaná, kdo tě učí takhle nadávat?“

„To on,“ ukázal Lukášek do větví.

„Krása! Krása!“ liboval si papoušek a domů se mu vůbec nechtělo.

Pak se dovnitř hloučku prodrala nějaká rozhodná paní a řekla:

„Lidi, musíme ho přilákat. Ale jak?“

## 24.  
Velká porada

  

Nato se všichni začali radit. Paničky a páníčkové se překřikova­li a pejsánci a hafani se přeštěkávali. Papouškovi se to líbilo. Po­skakoval ve větvích a pochvaloval si: „Krása! Krása!“

„Ha-lo! Slyšíš, co říká, Niko?“

„Slyším. Asi se mu na svobodě líbí,“ řekla Veronika. „Má se krásně.“

„Kdepak, toho nikdo nepřivolá,“ rozhodla ta rozhodná paní. „Chudák papoušek. Jestli tu zůstane přes noc, ostatní ptáci ho uklovají. Vypadá jinak a oni poznají, že sem nepatří.“

## 25.  
Smutný návrat domů

  

Lidé se pomalu rozcházeli, i psi měli už zase své psí starosti a Lukáš řekl: „Veroniko, jdeme. Třeba táta něco vymyslí. Třeba ho Prevít poslechne.“

„Neříkej mu Prevít,“ zamračila se Verunka.

„A jak mu mám říkat?“

„_Říkej mu Krása_,“ navrhla Verunka.

„Ach jo,“ řekl Lukášek. „To bude krása, až to doma povím.“

## 26.  
Dědek má nápad

  

Když Verunka vešla do pokojíku, kokosový dědek seskočil z parapetu okna.

„Už jsem tě, holka, vyhlížel,“ povídá. „Kde jsi byla tak dlouho?“

Veronika mu pověděla, co se stalo, a dědek řekl:

„Tak pojď, mám nápad!“

## 27.  
Papouškovi se domů nechce

  

Veronika věděla, že dědek má vždycky plno nápadů, někdy však nedopadnou zrovna dobře. Ale teď ho poslechla hned a na slovo. Dědek skočil do batůžku a Verunka se s ním vytratila z domu. Běžela do parku a zastavila se až před vysokým kaštanem.

Papoušek tu pořád poskakoval ve větvích. Bylo mu krásně. A do­mů se mu vůbec nechtělo. I když ho Verunka přemlouvala horem dolem a slibovala mu hory doly.

## 28.  
Papoušek rozumí haitsky?

  

Dědkovi došla trpělivost. „Promluvím s ním sám,“ řekl. „Myslím, že nerozumí česky.“

„A jak s ním chceš mluvit?“ durdila se Verunka. „Kokosácky?“

„Holka, nemudruj a hoď mě nahoru!“

„Máš rozum?“ Veronika popadla dědka do náruče. „Co když spadneš? A co vůbec chceš na tom stromě dělat?“

„Chci si s tím papouchem promluvit haitsky. Myslím, že pochází tam od nás,“ řekl dědek vážně. A tak ho Verunka vyhodila do koruny kaštanu.

## 29.  
Co to dědek křičel?

  

Kokosový dědek se zachytil na spodní větvi a šplhal výš a výš. Pak na papouška něco zakřičel. Znělo to cizokrajně. Asi haitsky. Papoušek mu odpovídal a chvíli to vypadalo, že se hádají. Najednou, jako by se papoušek něčeho polekal, slétl šipkou dolů. Posadil se Verunce na rameno a křičel na kokosového dědka, který se spokojeně houpal na větvi: „Prevít! Prevít!“

## 30.  
Nevděčný papoušek

  

Dědek z koruny kaštanu spatřil, jak cestičkou přichází Lukáš s ta­tínkem.

„Už jdou! Musíš mě schovat!“ zvolal a skočil Veronice do ná­ručí.

Sotva ho schovala do batůžku, přiřítil se Lukáš a za ním i jeho tatínek. Byli připraveni na veliký lov, ale papoušek je radostně přivítal. „Krása! Krása!“ volal a už se zase těšil domů.

„Prosím tě, co jsi tomu papouškovi povídal, že tě poslechl?“ zeptala se Verunka dědka, když byli zase sami.

„_Papoušci se nejvíc bojí hadů_,“ vysvětlil jí dědek. „A tak jsem si vymyslel hada.“

„Jak vymyslel?“

„Prostě jsem mu řekl, že jsem si z Haiti přivezl hada a že ho na něho pošlu.“

„Tak proto na tebe křičel – prevíte!“

„Ale poslechl,“ řekl dědek spokojeně. „Nevděčný papoušek!“

---
title: Listopad
contentType: prose
---

<section>

## 1.  
Verunce se nechce vstávat

Listopad je divný měsíc. Ještě není úplná zima, ale počasí je šedivé a deštivé, někdy se člověku ani nechce vstávat. Verunce se zrovna dneska nechtělo vůbec vstávat. Byla mrzutá a stěžovala si: „Dědku, já jsem celá zamračená a nic se mi nechce. To dělá to počasí.“

A dědek řekl: „Verunko, počasí si člověk nosí v sobě. V někom je zamračeno, i když venku sluníčko svítí. Jen si vzpomeň na tetičku Uršulu. Ta je zamračená pořád!“

„Už u nás dlouho nebyla,“ řekla Verunka.

„Co asi dělá?“

„_Sochor a tetička Uršula nikdy nespí_,“ odpověděl kokosový dědek záhadně.

## 2.  
Lukáš se raduje

„Listopad je náhodou úplně, ale úplně nejsenzačnější měsíc!“ radoval se ve škole Lukášek.

„A proč, prosím tě?“ divila se Veronika.

„Protože jsem se v listopadu narodil! A hádej, co jsem dostal k narozeninám?“

Verunka hádala, ale na ten nejlepší dárek nepřišla.

„Kolo!“ volal Lukášek. „Pojď se podívat, je úplně závodní!“

## 3.  
Před Lukáškem se nefňuká

Verunka uměla docela dobře jezdit na malém holčičím kole, ale na tomhle velkém klučicím kole ujela jen kousek. Najednou se před ní cesta začala klikatit a řídítka si dělala, co chtěla. Verunka spadla a natloukla si. Ale před Lukáškem nefňukala. Ani trošku. A byla ráda, že ji nikdo při té ostudě nevidí. Jenže někdo ji viděl: Antonín Sochor a tetička Uršula!

## 4.  
Dědek slibuje, že něco vymyslí

Verunka začala fňukat až doma.

„Tak už přestaň,“ utěšoval ji dědek. „Víš, co se říká? _Žádný učený z kola nespadl!_“

Verunka se rozesmála: „Ale tak se to neříká, ty popleto! Žádný učený z nebe nespadl! Tak je to správně.“

„To je přece jedno,“ usoudil dědek. „Důležité je – nevzdávat se A ty to dokážeš, když já do rána něco vymyslím.“

„Tak to já se už moc těším,“ řekla Verunka.

„A víc na to kolo nebo víc na Lukáška?“ začal dědek trochu žárlit. A to Veroniku vždycky moc bavilo.

Proto se jen ušklíbla a řekla: „Nejvíc se těším na to, že ti ujedu a ty mě nikdy nedohoníš!“

„Tak pozor,“ zamračil se dědek.

„Teď ti ukážu, jak umí kokos pádit. To budeš koukat!“

A Verunka koukala.

## 5.  
S dědkem je možné všechno

Když Verunka přišla ze školy, dědek ji radostně přivítal: „Verunko, už to mám! Budu tě vyvažovat.“

„Co mě budeš?“ divila se Verunka.

„Budu ti sedět v batůžku na zádech a budu se tak chytře vyklánět buď nalevo, nebo napravo, že udržíš rovnováhu a nespadneš!“

A Verunka souhlasila, i když tomu nápadu moc nevěřila. Ale s dědkem je přece možné všecko.

## 6.  
Verunka se nebojí

Byl zrovna hezký den, a tak na hřiště přišlo plno dětí. Jen Lukáš přijel na kole. Verunka se přiloudala s kokosovým batůžkem na zádech.

„Niko, jsi dobrá, že se nebojíš,“ řekl Lukáš a kolo jí půjčil.

„To se ví, že se nebojíme,“ zašeptal dědek v batůžku.

„Teď všem ukážeš, že i malá holka umí jezdit na velkém kole pro kluky.“

„A to je hanba!“ zlobila se tetička Uršula pod kloboukem.

Byla totiž i s tím kloboukem schovaná za plotem!

## 7.  
Verunka je jednička

Verunka vylezla do sedla, párkrát šlápla – a už se nakláněla doleva.

„Pozor, začínám tě vyvažovat!“ křikl dědek a vyklonil se v batůžku doprava.

Pak kus cesty ujela rovně. A když se zase nakláněla tak, že už to hrozilo pádem, dědek se zase vysoukal z batůžku a kolo pěkně vyrovnal. Za chvíli jezdila tak dobře, že Lukáš křičel:

„Ha-lo! Niko, jsi jednička!“ – a všechny děti se radovaly.

A Verunka nespadla, ani když narazila do plotu.

Jen vyplašila pár ptáků… a tetičku Uršulu.

## 8.  
Ale je tu Sochor

Ale v křoví u dětského hřiště byl schovaný také Sochor. Už se oklepal z toho strachu, co zažil v hradní mučírně, a už se zase nudil. A když se Sochor nudil, znamenalo to, že na obzoru je nějaká další lumpárna. Díval se na Veroniku a těšil se, že z kola spadne a pořádně si natluče.

Ale pak si všiml, že z jejího batůžku vykukuje nějaký divný kokosový ořech! A hned věděl, co udělá!

## 9.  
Sochor krade

Celou hodinu se schovával za hustým plotem, dokud se Verunka s Lukášem nerozloučila. Když se vracela domů, plížil se za ní. A když vzala za kliku domovních dveří, Sochor přiskočil a CHŇAP!

Sáhl do batůžku a vytáhl kokos.

Verunka nic nezpozorovala. A dědek ani nevykřikl, ani se nevzpouzel. Nechal se klidně ukrást. Sochor běžel s kokosem pod kabátem vesele domů.

## 10.  
Verunka se nemá komu svěřit

A Verunka šla smutně spát, protože se jí dědek zase ztratil. I když se hned na hřiště vrátila, nebyl tam a nebyl na dvorku ani na ulici. Nebyl nikde. Proto šla Verunka smutně do postele. A ještě smutnější bylo, že se neměla komu svěřit. Kdyby to řekla tatínkovi nebo mamince, určitě by se jí vysmáli a řekli by, že je už školačka a má mít rozum a nevymýšlet si jako malá báchorky o nějakém kokosovém dědkovi.

## 11.  
Něco o Sochorovi

Antonín Sochor měl jenom maminku a pár různých strejdů. Tatínek od nich odešel, když byl ještě docela malý, a pak různě přicházeli ti strejdové. Nebyli praví.

_Byli to falešní strejdové_, ale na rozdíl od Verunčiných falešných tetiček, Antonína pořád nepoučovali, že má u stolu sedět rovně, nenapomínali ho, že nemá drobit, a nekárali ho, že si hraje s nehygienickými hračkami. Tihle strejdové si ho vůbec nevšímali. Nikdo si s ním nepovídal a nikdo si s ním nehrál.

„Vždyť on nemá žádné hračky. A ani jednu pohádkovou knížku!“ všiml si dědek, když si ho Sochor přinesl domů. A najednou mu bylo Antonína líto.

## 12.  
Divný kokos

Sochor hodil ten divný kokos na stůl. Konečně si ho mohl pořádně prohlédnout. Jenže kokosový dědek uměl, když na tom záleželo, vypadat jako docela obyčejný kokosový ořech. Sochorovi to nešlo do hlavy. Vůbec si s tím nevěděl rady. A s čím si Sochor nevěděl rady, to chtěl rozbít, zahodit nebo do toho aspoň uhodit. Došel si pro kladivo. Postavil se nad dědkem, který se pořád tvářil jako obyčejný kokos.

_Pak se rozpřáhl a…_

## 13.  
Kouzelné kladivo

… a kladivo mu vyskočilo z ruky! Zatočilo se ve vzduchu a kleplo ho do prstu.

Sochor zařval, znovu kladívko popadl, ale to mu znovu vyklouzlo z ruky. A tentokrát se po něm přímo sápalo.

Tohle přece obyčejné kladívko nedělá! Sochor uhýbal a pak se musel dát na útěk. Běhal po místnosti, porazil všechny židle – a kladivo pořád za ním.

Sochor ječel a dědek se potají smál.

Nakonec skočil do rozestlané postele a přikryl se peřinou až po bradu. A bál se tak, že hlavu už nevystrčil.

## 14.  
Dědkovo zaříkání

Jak kokosový dědek zařídil, aby se z obyčejného kladívka stalo kouzelné kladivo, to už se nikdo nedozví. Dědek počkal, až Antonín usne. Pak seskočil ze stolu a posadil se na peřinu. Sochor byl pod ní zachumlaný, ani kousek z něho vidět nebylo. A potom začal dědek něco drmolit. Znělo to jako nějaké tajné zaříkadlo:

„_Sedmkrátsedmječtyřicetdevět. Sedmdesátsedmdělenosedmijejedenáct._“

A tak pořád dokola.

## 15.  
Básníci se nediví

A pak se dědek vytratil domů. Byla už noc a měsíc jasně svítil. Před vchodem do domu stál vousatý pán. Vracel se z vinárny a něco si pro sebe brumlal. Ten pán bydlel až docela nahoře u půdy a jmenoval se Bolemír Sázavský.

**„**_Měsíčku, měsíčku, kde mám ten klíč?_

_Měl jsem ho v kapse, a teď je pryč_,“

brumlal si pro sebe. Dědek si všiml, že mu klíč z kapsy vypadl a teď leží na zemi. Tak si povyskočil a klíč mu podal.

„Děkuji, chlapče,“ řekl pan Sázavský, odemkl dveře, pustil kokosového dědka napřed, popřál mu dobrou noc a ničemu se nedivil.

Pan Bolemír Sázavský byl básník.

## 16.  
Verunce se už zase chce vstávat

Dědek musel ve třetím patře počkat až do rána, ale vůbec mu to nevadilo. Věděl, že babička Agáta půjde časně pro rohlíky k snídani a on pak snadno proklouzne k Verunce. A bylo to tak. Babička Agáta si ničeho nevšimla a Verunka, jak byla rozespalá, přikryla dědka svou peřinou a spala dál. A když ji babička Agáta zavolala k snídani, vstávalo se jí tak pěkně, jako by ani nebyl listopad.

## 17.  
Asi nějaké kouzlo

Odpoledne přišel Lukášek a oči měl navrch hlavy.

„Ha-lo!“ křičel, „Niko, to tu ještě nebylo! Představ si, že Sochor se sám přihlásil!“

„Jak přihlásil?“ nerozuměla Verunka.

„No přece z počtů! Bylo zkoušení a ten propadlík se přihlásil a najednou sám od sebe násobil a dělil! _Ale jenom sedmi!_ Pan učitel byl z toho paf a my taky! Chápeš to? V tom je nějaký kouzlo – nebo co!“

Verunka se divila a dědek se potutelně usmíval.

## 18.  
Nebo se Sochor zbláznil

Pak přišlo pár pěkných dnů bez deště, jen vítr foukal. Lukášek a ostatní třeťáci si pouštěli na kopci draky. I Sochor se přišel podívat.

„Chceš si to zkusit?“ Lukáš mu podal šňůru od svého draka.

„Nechci,“ odpověděl Sochor. „Kdybych chtěl, tak si draka udělám sám – a lepšího.“

„Tak proč si ho neuděláš?“ nasupil se Lukáš.

„Protože se musím učit. Sedmi už umím, ale chci umět taky násobilku pěti. Abych nedostával jenom pětky,“ řekl Sochor a odešel.

Všichni z něho byli zase paf a Lukášek řekl:

„Kluci, Sochor se nám zbláznil, nebo co.“

## 19.  
Tatínek je šampion

Když Verunka doma vyprávěla, jak pěkného draka udělal pan Urban Lukáškovi, tatínek vstal od stolu a řekl: „Tak to já ti, Verunko, udělám extrasupersenzadraka!“

„Bedřichu! Jak to mluvíš?“ napomenula ho paní Hubertová.

„Jako Lukášek. Ale na draky jsem šampion,“ řekl tatínek a zamkl se ve svém pokoji. Vyhledal ve skříni dlouhé špejle, lepidlo a voskový papír. Dal se do práce, nešel ani k večeři – a v noci byl drak hotový.

A vypadal úžasně! Tatínek ho tajně odnesl do Verunčina pokoje.

## 20.  
Verunka je nesoustředěná

Verunka ráno jen škvírkou pootevřela oči – a v tu chvíli byla probuzená! Koukala na toho velikého papírového draka uprostřed pokoje a volala:

„Jééé, ten je krásný! Kdo mi ho tu vykouzlil?“

„Já,“ zalhal dědek.

„Ne, ne, ne, ty žádný kouzelník nejsi!“ smála se Verunka. „Kou­zelník je jenom Aliho dědeček a pak můj tatínek.“

Hned běžela dát tatínkovi pusu a ve škole seděla jako na trní, protože se už nemohla dočkat, až půjdou odpoledne na kopec toho krásného draka vyzkoušet. Byla šťastná a ve škole nedávala pozor. Když ji paní učitelka vyvolala ze čtení, četla místo táta máta, místo kočka čočka a místo pes les.

## 21.  
Dědek letí nad městem

Dědek zůstal ráno v posteli. Bylo mu lenošivě a tak nějak lehce, jako by se v peřinách vznášel. Díval se na draka na podlaze, trochu se zasnil – a bylo to. Okno se samo otevřelo. Pokojem se prohnal vítr a draka popadl. Dědek vyskočil, chytil se ho za ocas a už se vznášeli vysoko nad městem…

## 22.  
Dědek padá do rybníka

Drak se protáčel ve větrném víru, plachtil vysoko, šňůra, kterou měl místo ocasu, za ním vlála, ale dědek se jí držel pevně.

Teď už drak opustil město a letěl nad loukami, lesy a rybníky. Dědkovi bylo krásně. Dokonce se jednou rukou pustil šňůry a mával kloboukem na vlaštovky, které letos nějak zaspaly a teď se hnaly na jih. Ale to se mu nevyplatilo. Jak vlaštovkám mával, šňůra mu proklouzla mezi prsty. A kokosový dědek padal a padal… ŠPLOUCH!

Spadl do rybníka. Voda se nad ním zavřela. A drak i vlaštovky si klidně letěly dál…

## 23.  
Verunka dědka zachrání

„POMOC!“

Veronika zrovna přišla ze školy a to volání slyšela už v předsíni. Vběhla do pokoje a viděla, jak se dědek s polštářem pere, až se peřina vzdouvá jako vlny na rybníce.

„Co se ti stalo?“ vylekala se Verunka.

„Já se topil! Já jsem spadl do rybníka! A drak ti uletěl,“ naříkal dědek.

„Ale jdi,“ uklidňovala ho Verunka.

„Koukej, drak je tady. To se ti jen zdál nějaký ošklivý sen!“

„Nic se mi nezdálo! Mně se zdá jenom o Haiti!“

„Dědku, víš co?“ smála se Verunka. „My za chvíli půjdeme s tátou pouštět draka a já tě vezmu s sebou!“

„Nechci,“ mračil se dědek. „Já už se nalítal dost.“

## 24.  
Tatínek je mistr světa

Na kopci byl už Lukáš a Aki a Martínek Pecha a plno jiných dětí s rodiči a všichni pouštěli draky. To odpoledne bylo na obloze víc papírových draků, než bývá v noci hvězd. Ale nejvýš se vznášel a nejkrásnější byl ten tatínkův. Všichni Verunce takového draka i takového tatínka záviděli.

A Lukášek volal. „Ha-lo! Pane Hubert, na draky a na kuličky jste fakticky mistr světa!“

## 25.  
Výhody stonání

Jenže příští den Verunku škrábalo v krku a měla malinkou teplotu. Jindy by si docela ráda zastonala, protože takové docela malé stonání má své výhody. Například: mohla si kolem sebe postavit ohrádku z pohádkových knížek a celý den v ní zůstat. Mohla si vymýšlet různé hlouposti a kňourat – a nikdo jí neříkal, aby si nevymýšlela hlouposti a nekňourala. Mohla mít kokosového dědka u sebe v posteli a nikdo, dokonce ani tatínek, neříkal, že se to nehodí.

## 26.  
Nevýhody stonání

Nevýhody byly: nemohla jít na kopec a pouštět si draka, aby všichni draka i tatínka obdivovali. Nemohla jezdit na kole, aby na ni Lukášek zase křičel: „Niko, jsi jednička!“ A nemohla se nikam vytratit, i když věděla, že přijde na návštěvu tetička Uršula.

## 27.  
Další krabice korálků

Tetička Uršula přišla o dvě hodiny dřív, než vyhrožovala, a hned se hrnula do pokojíku k Verunce. Když uviděla kokos v posteli, upustila další krabici korálků a ty se rozsypaly po koberci.

„No toto! To je proti všem pravidlům hygieny!“ říkala babičce Agátě. „Tu nemoc má z něho! Kdoví, odkud přišel a kdo ho Verunce poslal!“

„Přišel poštou z Haiti, ale kdo ho poslal, to bych moc ráda věděla,“ řekla babička Agáta a na chvilku se zasnila.

## 28.  
Babička Agáta je zasněná

Babička Agáta byla teď zasněná dost často. Zavírala se ve svém pokoji a pouštěla si Beatles.

„Bedřichu, slyšíš?“ šeptala maminka, „už si zase pouští Yesterday! A určitě si prohlíží fotku toho ‚cestovatele‘, co ji zamlada opustil. Ona ti na něho snad pořád ještě myslí. Ale kde je mu konec!“

„Ať je, kde je, už je z něho dědek,“ usoudil tatínek. „A kdyby ho babička Agáta teď viděla, určitě by se divila, co na něm tehdy viděla!“

## 29.  
Dědek ví

I Verunka si všimla, že babička Agáta je poslední dobou nějaká divná.

„A já vím proč,“ řekl kokosový dědek.

„Tak řekni,“ prosila Verunka.

„Já si myslím, že se jí po někom stýská.“

„A po kom, když má mě?“ divila se Verunka.

„Třeba po někom, koho nemá! Kdo se jí ztratil někde za mořem. A já vím, kdo by ho mohl najít! Nebo vykouzlit.“

„A kdo? Tak pověz,“ žadonila Verunka.

„Aliho dědeček!“ řekl dědek.

## 30.  
Sochor umí násobilku

Za pár dnů Verunka zase mohla jít do školy. Nic mimořádného se u nich v první třídě nestalo. Jen třeťáci si měli o čem povídat. Za Verunkou s tím přiběhl Lukáš.

„Ha-lo!“ volal. „Další senzace! Představ si, že Sochor se zase přihlásil z počtů! Úplně bez chyby násobil pěti. Jestli to s ním takhle půjde dál, tak do konce roku bude umět celou násobilku!“

Lukáš se svému vtipu hrozně smál, ale Verunka byla myšlenkami jinde. Myslela na babičku Agátu a na to, co jí řekl kokosový dědek.

</section>

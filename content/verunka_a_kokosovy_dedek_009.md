---
title: Květen
contentType: prose
---

<section>

1.  
Pan Hubert objednává pizzu

Byl první májový den. Po obědě tatínek s maminkou dali Verunce pusu a vzali se za ruce. Tvářili se jinak než jindy. Tak nějak zamilovaně. Maminka řekla babičce Agátě, ať dneska žádnou večeři ne­chystá. Tatínek řekl, že už objednal telefonicky pro každého jeho oblíbenou pizzu. A odešli na májovou procházku.

2.  
Babička Agáta si dvakrát povzdechla

Babička Agáta si povzdechla: „Byl měsíc máj, byl lásky čas… V máji jsem chodívala s jedním mládencem na Petřín. Kolem kvetly bezy, tráva se zelenala, ten mládenec mě držel za ruku a Prahu jsme měli pod sebou jako na dlani. Och, to bývaly krásné procházky,“ zasnila se babička Agáta.

„To já chodím na procházky s dědkem!“ řekla Veronika a hned se plácla přes pusu.

„S jakým dědkem? Děvče, tvůj dědeček už dávno odešel někam za moře. A jak já byla do něho zamilovaná,“ povzdechla si babička a dál myla nádobí.

3.  
Veronika se chystá do divadla

Veronika měla jít to odpoledne s Lukáškem do divadla. Lukášova maminka dostala dva volné lístky. A přímo do lóže!

„Já se tak těším!“ vykládala v pokojíku dědkovi. „I když je to balet a vůbec se tam nemluví. Ale je to v džungli a jmenuje se to Mauglí.“

„V džungli? Tam to znám!“ křičel dědek. „Že mě vezmeš s sebou?“

„A jak, prosím tě? Přece nepůjdu do Národního divadla s batohem!“

Už se zase hádali.

4.  
Na babičku Agátu se něco dívá

„Verunko, s kým tam mluvíš?“ křikla babička Agáta z kuchyně.

„S nikým,“ zalhala Verunka. Babička Agáta vešla do pokojíku a pátravě se rozhlížela.

Dědek včas zmizel pod postelí.

„Tak se pojď oblíknout. Přežehlila jsem ti do divadla ty parádní šatičky,“ řekla babička Agáta a znovu se rozhlížela po pokojíku.

Měla pocit, že se na ni něco dívá.

A to „něco“ byl kokosový dědek.

5.  
Babička Agáta jde do kavárny

Veronika se přemluvit nedala.

Ne a ne, do divadla s ní dědek nesmí!

Lukáš už tam byl s maminkou dávno před začátkem představení, a tak Verunku doprovázela babička Agáta.

„Já tě jen dovedu k divadlu a pak půjdu s kamarádkami na kafíčko. Naproti do kavárny Slavie,“ řekla a vzala si velkou pletenou tašku. Měla v ní nějaké cizí časopisy. Budou si je s kamarádkami prohlížet a povídat si o módě a o cizích zemích.

6.  
Byl to sen?

Kokosový dědek zatím v postýlce trucoval, protože musel zůstat doma. Nakonec z toho trucování usnul a měl sen. Ale byl to sen? Kdepak, bylo to tak opravdové, že to musela být pravda. Dědek přece už nebyl v postýlce! Dědek se tajně schoval do babiččiny tašky s cizími časopisy. A teď se vezl tramvají…

7.  
Dědek se veze tramvají

Tramvaj se loudala. „Aspoň něco uvidíme,“ libovala si Verunka, ale ven se nedívala. Dívala se, jak jí to sluší. Ty parádní šatičky měla dneska na sobě poprvé, a to je vážná věc. A tak se na sebe dívala a babička Agáta – a ještě dvě paní přes uličku – se na ni také dívaly a také si říkaly, jak jí to sluší.

8.  
Babička Agáta má ráda kokosovou

Před divadlem už čekal Lukáš. Babička dětem zamávala, vesele zatočila taškou – divže dědek nevypadl – a přešla přes ulici do kavárny Slavie. Kamarádky seděly u mramorového stolečku. Zobaly lžičkou kávu se šlehačkou. „Agáto, už tě čekáme! Neseš ty časopisy?“ volaly.

„Nesu,“ řekla babička Agáta a ukázala na svou tašku. „Ale nejdřív si objednám zmrzlinu. Doufám, že mají tu mou – kokosovou!“

9.  
Dědek je prozrazen

Kokosový dědek se v tašce zavrtěl. „Vida, tak Agáta má ráda kokosovou!“

Udělalo mu to radost, ale teď musel přemýšlet, jak se nenápadně z kavárny vytratí dřív, než ho babička Agáta v tašce objeví.

Jenže babička Agáta smlsala kokosovou zmrzlinu ohromně rychle a pak hned sáhla do tašky pro ty časopisy.

Ale místo časopisů vytáhla z tašky _kokosového dědka_!

10.  
A nastala mela

Babička Agáta vykřikla: „Já se z toho snad zblázním! Kde ses tu vzal?“ Kamarádka Jana vykulila oči: „Holky, ona s tím kokosem mluví!“ Kamarádka Věra se vylekala: „Agáto, je ti dobře? Není ti něco?“ Babička Agáta se rychle vzpamatovala. „To nic,“ řekla. „Asi jsem nějaká přetažená.“ Ale kamarádka Hana najednou natáhla ruku, aby si kokosového dědka zblízka prohlédla. A jak po něm sáhla, tak nastala mela.

11.  
Mela v kavárně Slavie

Dědek se zhoupl v kolenou a seskočil ze stolu a kutálel se pryč.

„Koukejte!“ zaječela kamarádka Věra. „Ono to běží!“ Ten křik probudil mrňavého mopslíka, který spal na klíně starší dámy u vedlejšího stolku. Zuřivě ňafal a hnal se za dědkem. Dědek pelášil k východu, ale do cesty mu vstoupil číšník s tácem plným zákusků a pohárů se zmrzlinou. Dědek mu proklouzl mezi nohama. Mopslík se zakousl číšníkovi do nohavice. Číšník zařval a odhodil tác. Dorty, poháry se zmrzlinou, rakvičky a kremrole se rozletěly po místnosti. Hosté vstávali, šermovali rukama a klouzali po šlehačce.

Kavárna Slavie pamatuje hodně, ale takovou melu ještě nezažila.

12.  
Dědek přechází na červenou

Kokosový dědek vyběhl na ulici. Nikdo ho nepronásledoval. Zuřivý mopslík se pořád ještě držel číšníkovy nohavice. Dědek se rozhlédl. Na semaforu svítila červená. Auta stála na křižovatce. Dědek mezi nimi prokličkoval až k hloučku lidí před Národním divadlem.

„Jéje! Koukejte!“ vypískla nějaká slečna a ukázala na dědka.

Ale dědek poskočil a zmizel ve dveřích postranního vchodu.

13.  
Dědek běží za opicemi

Ocitl se v úzké chodbě. Bylo tu plno dveří. Najednou se jedny otevřely. Vyběhl z nich houf opic. Šťouchaly do sebe a vřískaly jako děti.

Pak se ozval hlas z amplionu: „_Opice na scénu! Opice na scénu!_“

Opičky hned zmlkly, seřadily se a pádily po schodech někam dolů.

A kokosový dědek se rozběhl za nimi.

14.  
A zatím Veronika…

A zatím Veronika s Lukášem seděli na balkoně v lóži a čekali, až se zvedne opona a začne druhé jednání. Balet Mauglí byl ohromně napínavý. Mauglí byl malý indický chlapec vychovaný vlkem Akélou a pořád mu hrozilo nějaké nebezpečí. Zvláště od zlého tygra Šerchána. Nebo od zlomyslných opic. Ty právě za staženou oponou šplhaly na palmu. A teprve teď si kokosový dědek všiml, že to nejsou opravdové opice, ale děti z baletní školy. Vyběhl za nimi, také si našel jednu palmu a v její koruně se schoval.

15.  
Dědek je v džungli

Chvíli se nic nedělo. Ale pak se zvedla opona a jeviště se rozsvítilo. Představovalo rudý západ slunce nad zelenou džunglí. Z houští vyšel malý Mauglí a pátravě se rozhlížel. Asi ho někdo pronásledoval.

Ano, teď ho kokosový dědek z koruny palmy spatřil.

_Byl to ukrutný tygr Šerchán!_

16.  
Veronika vyrušuje

Mauglí se prodíral vysokou trávou a tygr Šerchán za ním tiše našlapoval mezi liánami. Byly z něho vidět jen žluté oči a děsné tesáky.

„Lukášku, já se bojím,“ šeptala Verunka.

„Nebuď hloupá! Vždyť je to jenom jako,“ poučoval ji Lukáš.

„To já vím, ale stejně se bojím.“

„Tak nemluv! Při baletu se nemluví!“

„Pssst!“ napomenula je paní z vedlejší lóže.

A bylo ticho. Jen hudba zlověstně hrála a Mauglí pořád ještě ne­věděl, že má tygra Šerchána v patách.

17.  
A najednou…

A do toho úplného ticha se najednou ozval hlas. „Mauglí, utíkej! Honem! Sem ke mně! Na palmu!“

V tu chvíli všichni na jevišti i v hledišti strnuli. Opice na stromech, Mauglí v trávě i tygr Šerchán mezi liánami. Kdo si to dovolil při baletu křičet? Byla to taková drzost, že hudba přestala hrát a tanečníci strnuli a jen po sobě koukali.

18.  
Běda ti, Šercháne!

Po chvíli orchestr znova spustil a balet pokračoval. Mauglí zase tančil ve vysoké trávě a tygr Šerchán z radosti nad snadným úlovkem vytáčel piruety.

A to už bylo na dědka moc. Začal v koruně palmy poskakovat, mával rukama a hulákal na tygra: „Jedeš, potvoro!“ a: „Běda ti, Šercháne!“

19.  
Ostuda v Národním divadle

A pak dědek začal trhat z palmy kokosové ořechy a házel je dolů. Chtěl Mauglího za každou cenu zachránit. Párkrát se do Šerchána strefil, ale neublížil mu. Kokosy byly totiž z pěnové gumy. Jen se od tygra odrážely a skákaly po jevišti jako míče. Z napínavého baletu se stala taškařice! Opice se začaly těmi divadelními kokosy koulovat a Šerchán si serval z těla svůj pruhovaný kostým. Ukázalo se, že to není žádný zlý tygr, nýbrž hodný baletní mistr pan Kokočka.

20.  
Dědek prchá z místa činu

V Národním divadle se už přihodilo ledacos, ale tohle bylo trochu moc. Sám ředitel divadla vyběhl na jeviště a spustil řev. Přivolal si všechny herce i kulisáky a hledal viníka toho zpackaného představení. Všichni koukali jako zkoprnělí. Oni přece za nic nemohou! Kokosový dědek poznal, že je zle. Seskočil z palmy do vysoké trávy a nenápadně se vytratil. Proběhl úzkou chodbou až k postrannímu vchodu a odtud rovnou na ulici.

21.  
Taková pěkná náhodička

„Musím se dostat honem domů!“ říkal si dědek. Ale jak?

A tu si všiml, že po kraji vozovky jede na kole mladík v pestrobarevné bundě. Na zádech měl nápis _PIZZA_ a vzadu za sedlem drátěný koš, teď už poloprázdný.

„Ten určitě roznáší po domácnostech pizzu,“ pomyslel si dědek. A kdo si ji na dnešní večer objednal? No přece pan Hubert!

„To je ale náhodička,“ řekl si dědek a skočil do košíku.

22.  
Kokosová pizza

Mladík šlapal do pedálů a kokosový dědek se vezl jako pán. Lidé na chodníku se zastavovali a kroutili hlavami. „Koukejte, lidičky, proč veze kokos! Copak je nějaká kokosová pizza?“ divili se.

23.  
Dědek je zase doma

Tak projeli městem, propletli se mezi auty, předjeli pár loudavých tramvají a za chvíli zastavili před domem, kde bydleli Hubertovi. Mladík popadl čtyři krabice pizzy a šlapal do třetího patra. Dědek se rozběhl za ním, a když pan Hubert v otevřených dveřích pizzu přijímal a dával mladíkovi nějaké drobné od cesty, proklouzl mezi nimi do předsíně a pak do Verunčina pokojíku. A tady se schoval, aby ho Verunka nenašla a měla o něho strach.

24.  
Veronika je unavená a babička Agáta zamyšlená

Verunka přišla domů, ale dědek nikde. Myslela si, že se urazil, protože ho nevzala s sebou do divadla. A že jí z trucu utekl. V kuchyni smutně uždibovala pizzu a mlčela.

„Co je s tebou? Nechutná ti ta pizza? Objednal jsem zvlášť pro tebe Havaj. Tu s ananasem. A ty se v ní jen nimráš!“ zlobil se tatínek. Maminka pohladila Verunku po vlasech.

„Bedřichu, nech ji, ona je asi ze všech těch zážitků unavená.“

„Unavená! To nechápu! Jak může být unavená, když má pizzu s ananasem a všechno kolem kvete?“ divil se tatínek. Do toho přišla babička Agáta. Posadila se za stůl a mlčela.

„Co se stalo?“ zeptal se tatínek. „A proč nejíš pizzu? Vždyť jsem ti objednal Mexiko! Tu máš přece nejradši.“

„Bedřichu, nech babičku, vidíš, že je nějaká zamyšlená,“ řekla maminka.

A to už tatínek vyskočil od stolu.

„Já se z vás tento! Jedna je unavená, druhá je zamyšlená – a přitom je máj a lásky čas!“

25.  
Babička Agáta najde starou fotografii

Babička Agáta odešla do svého pokoje. Na starém gramofonu si pustila desku.

„A jéje, babička si pouští Beatles,“ prohodil tatínek v kuchyni.

„A zrovna Yesterday! Tak to vzpomíná na svou lásku, co jí zmizela za mořem,“ řekla maminka.

Písnička dohrála a babička Agáta otevřela prádelník. Sáhla až na dno a vytáhla starou fotografii.

Byl na ní mladý muž s tropickou helmou na hlavě. V ruce držel velký kokos a usmíval se.

26.  
Veronika najde kokosového dědka

Veronika večer pokojík znovu prohledala, ale dědek nikde. Přikryla se peřinou až pod bradu a chtěla rychle usnout, aby už na to nemyslela. Najednou uslyšela: „Auvajs! Co mě kopeš?“ – a spatřila rozespalého dědka, který se vyštrachal z peřin. Hned ho popadla a byla zase šťastná.

„Proč ses mi schoval? Kde jsi byl?“ vyptávala se.

„Ty to nevíš?“ divil se dědek. „Nejdřív jsem byl s babičkou Agátou v kavárně. A pak jsem v Národním divadle zahnal tygra Šerchána a zachránil Mauglího!“

27.  
Dědek se postaví na hlavu

„Jééé! Ty si zase vymýšlíš!“ smála se Verunka. „Vždyť jsi tady celou dobu spal. A něco se ti zdálo.“

„Nezdálo! To ty jsi musela v divadle spát, když nevíš, že jsem toho tygra zahnal. A jestli mi nevěříš, tak se postavím na hlavu!“

„Nezahnal, nezahnal, Mauglí ho přemohl!“ křičela Verunka.

„Dobrá, když jsi tak hloupá, tak mi nevěř,“ řekl dědek a postavil se na hlavu. A Veronika mu nevěřila, a tak zůstal na hlavě celou noc.

28.  
Agátě se něco nezdá

Před ránem se udělalo chladno. Babička Agáta vstala a šla Veroniku přikrýt, protože určitě bude zase odkopaná. A první, co spatřila, byl kokos. Stál na hlavě, třepal nožičkama, ale hned přestal, když babička Agáta vešla dovnitř.

„Stejně se mi tu něco nezdá,“ řekla si. „A moc ráda bych věděla, kdo vlastně Verunce ten divný dárek z Haiti poslal!“

A pak kokos opatrně položila vedle spící Verunky.

29.  
Dědek sedí za stolem

Druhý den šla Veronika s maminkou nakupovat. Babička pekla buchty a kokos posadila na židli za stůl. Asi aby nebyla tak sama.

Buchty voněly, babička Agáta si zpívala a dědkovi bylo krásně.

„Marná sláva,“ říkal si, „doma je doma.“

30.  
Lukášovi se také něco nezdá

Za chvíli někdo zvonil. Byl to Lukáš. „Verunka není doma, ale pojď na buchty,“ přivítala ho babička Agáta.

Lukáš se zakousl do horké buchty.

„To je on!“ zvolal s plnou pusou a ukázal na dědka. „_Víte, co si myslím? Že je kouzelnej!_“

„Prosím tě, vždyť je to obyčejný kokos,“ usmála se babička Agáta.

Lukáš se zamyslel. „To možná je,“ řekl po chvíli. „Jenže se kolem něho dějou divné věci.“

„Ale jdi,“ řekla babička Agáta, „vždyť se tu nic záhadného neděje.“

31.  
Něco se děje

A pak se opravdu dlouho nic nedělo. Kokosový dědek dělal jakoby nic, babička Agáta a Verunka se tvářily zrovna tak. Ale všichni věděli, že se něco děje.

</section>

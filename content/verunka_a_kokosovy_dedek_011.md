---
title: Červenec
contentType: prose
---

## 1.  
Lukáš jede k moři

Verunka si povídala s babičkou Agátou v kuchyni a do toho někdo třikrát zazvonil.

„To je zase ona!“ vylekala se Verunka. „Tetička Uršule!“

„Ale jdi, takhle přece zvoní Lukáš. Jen běž otevřít,“ řekla babička Agáta.

A byl to Lukáš.

„Ha-lo!“ volal. „Niko, víš, co je dneska? Červenec! A víš, co máme? Prázdniny! A víš, kam s našima pojedeme? K moři!“

„To se máte!“ řekla Veronika a myslela to upřímně.

## 2.  
Prevít a Fanča k moři nejedou

Příští den přišli Lukášovi rodiče. Pan Urban nesl proutěný košík a paní Urbanová klec. V košíku se spokojeně rozvalovalo morče Fanča a v kleci poskakoval papoušek Prevít neboli Krása.

„Tak tady jsou,“ řekla paní Urbanová. „Doufám, že vám nepřidělají starosti.“

„Ale kdepak,“ řekl Verunčin tatínek a podíval se s obavami na papouška.

„Ale kdepak,“ řekla babička Agáta a podívala se s nechutí na morče.

„Je to jenom na čtrnáct dní. To víte, k moři si ty naše mazlíčky vzít nemůžeme,“ řekla Lukášova maminka.

„Žádný strach, budou tu jako doma,“ ujistil ji Verunčin tatínek.

## 3.  
Jako doma

A byli tu hned jako doma. Papoušek se rozhlédl po kuchyni. Babička Agáta měla vzorně uklizeno. „Krása! Krása!“ pochvaloval si – a vyhazoval slunečnicová semínka z klece na prostřený stůl. Fanča se dala do úklidu. Rejdila po stole a semínka z ubrusu sbírala.

„Ne! Ne! Na stůl ne,“ prosila babička Agáta.

„Prevít! Prevít!“ nadával morčeti papoušek.

A tatínek vydal rozhodnutí: „Musíme je rozdělit. To morče bude bydlet u Verunky. A papouškovi já osobně domluvím!“

## 4.  
Lukáš se trochu vytahuje

Před odjezdem se přišel Lukášek s Veronikou rozloučit. Slíbil, že něco senzačního u moře zažije. Veronika zase slíbila, že bude hlídat Fanču.

„Hlavně si hlídej ten svůj kokos,“ ušklíbl se Lukáš. Byl pyšný, že jede k moři, a tak se trochu vytahoval.

## 5.  
Dědek a Fanča spolu mluví

Verunka se obávala, že soužití dědka s morčetem nebude dělat dobrotu. Ale dopadlo to jinak. Kokosový dědek si Fanču oblíbil. A tak se s ní začal bavit. Mluvil na ni česky, Fanča mu odpovídala _morčečesky_.

Co je to za řeč? To je prostě řeč, kterou hovoří česká morčata. Kdyby Fanča byla z Číny, mluvila by _morčečínsky_.

„To mi můžeš věřit,“ řekl dědek Veronice. „Já procestoval celý svět!“

## 6.  
Verunka si představuje Londýn

Verunka si kousala nejdřív paleček, pak okusovala pastelku a nakonec nakreslila klikatou řeku a na ní malý pestře pomalovaný parníček. A plno lidiček na mostě. Jen jedna postava tam byla velká. K ní vedla šipka, ke které bylo připsáno _MAMINKA_.

## 7.  
Dědek se vychloubá

„To jsi namalovala moc pěkně,“ pochválil ji kokosový dědek. „Přesně takhle ta řeka vypadá. Jmenuje se Temže.“

„Tys byl v Londýně?!!“

„Hohó! Já jsem byl, holka, všude,“ vychloubal se dědek. „Já byl v mládí velký cestovatel.“

„Ale teď je s cestováním konec,“ řekla Verunka jako dospělá. „Asi tě budu zamykat, abych měla klid a mohla pomáhat tatínkovi, když je maminka pryč.“

## 8.  
Podtržená pusa

Za pár dnů přišel pohled z Londýna. Maminka v něm všechny pozdravovala a líbala.

„Ale mě líbá _podtrženě_!“ zářila Verunka.

„Jak se líbá podtrženě?“ divil se dědek.

„Takhle!“ řekla Verunka a ukázala mu ten pohled. Stálo tam tiskacími písmeny: VELKÁ PUSA VERUNCE! A slovo pusa bylo podtržené.

„Aha,“ pokýval hlavou dědek. „Tak to je tedy něco! Taková podtržená pusa vydá za tisíc mlaskavých a dvacet štípaných. Ale mně by stačila jedna obyčejná. Dej mi ji.“

„Nedám. Ty škrábeš a jsi… jsi nehygienický!“ smála se Verunka. A dědek byl rád, že už je zase rozjívená.

## 9.  
Dědek něco chystá

Ona totiž Verunka vůbec nebyla rozjívená pořád. Jen se jí občas stýskalo. Babička Agáta to viděla, a tak ji brala na dlouhé výlety. Hned po snídani vyrážely za Prahu a vracely se až pozdě odpoledne. Dědek zůstával doma s Fančou, protože něco chystal…

## 10.  
Dědek cvičí Fanču

Když se dědek naučil morčečesky, začal Fanču cvičit. Začal ji cvičit jako pejska. Nejdřív se jí to vůbec nelíbilo, ale pak si řekla, že je pořád lepší hrát si na pejska než se celý den nudit v košíku. A kromě toho, dědek věděl, kam babička Agáta schovává v kuchyni různé dobroty, a Fanče vždycky něco mlsného podstrčil.

## 11.  
Co Fanča uměla za pár dnů

Podávat pac.

Aportovat tenisák.

Sednout a lehnout na povel.

Plavat ve vaně čubičku.

Chodit po provaze.

Zahnat zloděje (toho hrál dědek).

## 12.  
Co Fanča neuměla

Vrtět ocáskem.

Štěkat.

Očichávat cizí pejsky.

Skákat přes oves.

Chodit na vodítku.

Zahnat kočku.

## 13.  
Dědek má sen a tajný plán

Kokosový dědek měl tajný důvod, proč si morče vycvičil. Pořád mu totiž strašila v hlavě falešná tetička Uršula. Každou noc se mu o ní zdálo. Třeba zrovna včera. Dědek měl sen. V tom snu byl jako vždycky na ostrově uprostřed moře. Ale neseděl v koruně palmy, teď byl přivázaný ke kůlu. A kolem něho tančila ne jedna, ale nejmíň deset tetiček Uršul.

„Teď už nám neuteče,“ volala ta nejstrašnější Uršula. „Umučíme ho. Zapíchneme ho! A pak ho sníme,“ radovaly se ostatní Uršuly. A najednou se tu objevil dobrý kouzelník! V ruce držel ananas pomalovaný válečnými barvami. Pozvedl ananas proti falešným tetičkám a pronesl něco tajemnou řečí. V tu ránu Uršuly zmizely a kokosový dědek se probudil.

## 14.  
Záhadný úsměv tetičky Uršuly

Celý příští den dědek o svém snu přemýšlel. A tetička Uršula znenadání přišla! V předsíni si odložila tašku a deštník a v kuchyni se vyptávala na Verunku, kde je a jestli si pravidelně čistí zoubky.

„Právě teď jsou s babičkou Agátou v botanické zahradě,“ řekl tatínek.

„A nemají tam ve skleníku také kokosové palmy?“ zeptala se tetička Uršula podezřívavě.

„To nevím,“ divil se tatínek. „Proč se ptáte?“

Ale tetička Uršula se jen záhadně usmála.

## 15.  
Fanča šmejdí ráda

Dědek všechno slyšel. V pokojíku s ním byla Fanča a dědek dostal nápad.

„Fančo, teď je ta pravá chvíle! Chceš se stát pomocnicí velkého detektiva?“ zašeptal. „V kuchyni sedí tetička Uršula. Je podezřelá! Dokázala bys jí prošmejdit byt a najít tam něco strašného?“

„No jéje. Já šmejdím moc ráda!“ řekla Fanča.

„Koukej, nechala tu tašku. Když se do ní schováš, tetička Uršula si tě sama domů donese,“ zašeptal.

„Ale jak se dostanu zpátky?“

„Provázkovou poštou,“ odpověděl dědek. „Svedeš to?“

„Levou zadní,“ řekla Fanča a pravou přední dala dědkovi pac. Pak se rozhlédla a skočila do tašky.

## 16.  
Krabice plná korálků

Tetička Uršula položila na kuchyňský stůl velkou krabici.

„To jsem přinesla Verunce, aby si měla s čím hrát,“ řekla a otevřela víko.

Krabice byla plná skleněných korálků. Jak v krabici zacinkaly, probudily papouška. „Krása, krása!“ křičel a poskakoval v kleci.

„Ať Verunka ty korálky pěkně navléká. Je to mnohem zábavnější než si hrát s nějakým starým kokosem!“

Pak vstala od stolu a řekla: „Na shledanou, pane Huberte. Ahojka, roztomilý papoušku!“ V předsíni popadla svou tašku a deštník, a důstojně odkráčela.

„Prevít! Prevít!“ křičel za ní papoušek, ale tetička to už naštěstí neslyšela.

## 17.  
Tetičce Uršule zájem lichotí

Na ulici se Fanča vysoukala z tašky a usadila se tetičce Uršule na klobouku. Lidé se zastavovali a otáčeli, ale tetička Uršula si pyšně vykračovala s tím svým roztodivným kloboukem na hlavě a s morčetem na klobouku. Dokonce jí ten zájem lichotil.

## 18.  
Něco o tetičce Uršule

Tetička Uršula bydlela v přízemí malé vily nedaleko od Hubertů. Žila sama. Nikdy se nevdala, protože slyšela, že muži chodí na pivo nebo na fotbal, nic po sobě neuklidí, mluví nespisovně a neradi se holí. Děti také mít nechtěla.

„_Děti se tak snadno ušpiní!_“ říkala. „A dělají nepořádek!“ Proto ráda chodila na návštěvy napomínat cizí děti, aby mluvily spisovně, nemlaskaly, nedrobily a nehrály si s nehygienickými hračkami.

## 19.  
Fanča spatří něco strašného

Tetička Uršula přišla domů. Tašku a klobouk i s morčetem pověsila na věšák. Zmizela v obýváku a zavřela za sebou dveře. Fanča chvíli počkala, pak seskočila na podlahu. A hned začala šmejdit. Vklouzla do ložnice. Byla tu nastlaná postel, prádelník, na něm plno porcelánových figurek a sametová pohovka. A na té pohovce si hovělo něco strašného!

## 20.  
Co je strašnějšího než kočka

Pro morčata je jen jedno zvíře strašnější než kočka. Je to kocour. To, co se zježilo na pohovce, byl kocour! Kocour zařval a vyskočil. Fanča zapištěla a uskočila. Kocour vyrazil a smetl z pohovky na koberec všechny polštářky. Fanča shodila z prádelníku všechny porcelánové figurky. Kocour zařval jako tygr. Hned nato Fanča zakvičela jako morče a tetička Uršula zaječela jako tetička Uršula. Uslyšela třeskot skla a přihnala se do ložnice.

## 21.  
Dílo zkázy

V ložnici tetička Uršula spatřila dílo zkázy: střepy na podlaze, potrhané polštáře a dečky, svého kocoura, který byl zježený a samé peří. A pak spatřila morče! Ale než se vzpamatovala, proklouzla Fanča oknem na zahrádku a odtud dírou v plotě na ulici. Upalovala domů.

## 22.  
Co ví každé malé morče

Kokosový dědek spustil z okna provázek a Fanča hbitě vyšplhala nahoru.

„Tak co jsi u tetičky Uršuly viděla?“

„Hrůzu hrůzoucí,“ otřásla se Fanča.

„Povídej, povídej! Co to bylo?“

„KOCOUR!“ řekla Fanča velikým hlasem.

„A co je na nějakém kocourovi tak strašného?“ nechápal dědek.

„Všecko,“ řekla Fanča, „to ví každé malé morče.“

## 23.  
Lukášek se vrací

Příští den ráno oznámila babička Agáta, že se Urbanovi vracejí z dovolené. Verunka vyskočila radostí. „Myslíš, že mi Lukášek přiveze kousek moře?“

„Copak se moře dá vozit v kufru?“ zasmála se babička Agáta.

„Ale víš co? My spolu něco dobrého uvaříme a pozveme je na oběd. Co má Lukášek rád?“

„Smažený sýr s tatarkou a hranolky,“ řekla Veronika nesmlouvavým hlasem.

„Tak dobrá,“ povzdechla si babička Agáta. „Je to sice nezdravé, ale oni si jistě u moře užili zdraví až dost.“

## 24.  
Moře je jenom u moře

„Dneska se vrátí Lukáš!“ Verunka běžela tu zprávu oznámit dědkovi.

„Myslíš, že ti přiveze kousek moře?“ zeptal se dědek.

Verunka se rozesmála. „Jé, ty jsi ale hloupý! Moře je jenom u mo­ře! Copak se dá vozit v kufru?“

„Ale dá,“ odpověděl dědek vážně. „Já jsem si od každého moře vždycky přivezl kousíček domů.“

„Zase mě balamutíš!“

„Nebalamutím. Jestli tě má Lukáš rád, tak ti kousek moře určitě přiveze.“

„Vážně?“ zeptala se Verunka.

„Copak jsem si někdy vymýšlel?“ urazil se kokosový dědek.

## 25.  
Bylo to docela fajn

„Bylo to tu s tebou docela fajn,“ řekla Fanča dědkovi, „ale teď už se těším na Lukáška.“

„Škoda, že jsme nic nevypátrali o tetičce Uršule,“ řekl dědek.

„Možná, že není tak strašná. Třeba se ti to jenom zdálo.“

„Nezdálo! Mně se nikdy nic nezdá! Už jsi jako Veronika. Ta si taky myslí, že se mi buď něco zdá, nebo že si vymýšlím!“ rozčiloval se dědek.

„Tak už se nevztekej a pojď si se mnou hrát na kočku a myš!“ prosila Fanča. „Ale já budu kočka!“

## 26.  
Nevydařená hra

Kokosového dědka vůbec nebavilo hrát si na myš, nakonec však svolil. Ale moc mu to nešlo.

„Fančo, tahle hra nám moc nejde,“ řekl dědek. „Zkusíme nějakou jinou.“

„A jakou?“

„No třeba…“ dědek se zamyslel. „Třeba na kokosového dědka a na psa.“

„Ale to jsme přece hráli pořád,“ zívla Fanča.

## 27.  
Kousek moře u Hubertů

Kolem poledne se po celém domě rozléhalo „Ha-lo! Ha-lo!“. A Lukáš hned ve dveřích Veronice něco podal.

„To je pro tebe,“ řekl slavnostně.

„Co je to?“ divila se Verunka. Vypadalo to jako kornout, ale bylo to divně zakroucené a tvrdé jako beraní roh.

„Kousek moře. Dej si to k uchu a zavři oči.“

Byla to mořská mušle. Verunka si ji přiložila k uchu a slyšela, jak v ní moře hučí a šplouchá. A za zavřenými víčky viděla, jak se to moře vzdouvá a kolébá. A byla ráda, že ji Lukášek má rád a že si kokosový dědek vůbec nevymýšlí.

## 28.  
Oběd na přivítanou

Oběd všem chutnal. Nejvíc Verunce. V kuchyni seděl opálený Lukášek s opálenou maminkou a opáleným tatínkem a Verunka s neopáleným tatínkem a s babičkou Agátou. V košíku se rozvalovala Fanča, na okně seděl kokos, v kleci pospával papoušek. Všichni o překot vyprávěli, jak se měli a co zažili. Jen kokosový dědek s Fančou předstírali, že vůbec nic nezažili.

## 29.  
Po obědě se ozval zvonek

Po obědě se podávala káva a babiččin vyhlášený dort s citronovou polevou. Tatínkové si povolili kravaty a pásky u kalhot. Lukášova maminka něco řešila s babičkou Agátou a Lukáš s Verunkou se pod stolem kopali, protože tu byla trochu nuda.

A do toho se ozval zvonek.

Jeden dlouhý ječivý tón.

„Proboha!“ zvolala babička Agáta. „Takhle zvoní jedině tetička Uršula!“

## 30.  
Nové korálky

Tetička Uršula vešla do kuchyně s velkou krabicí a podala ji Verunce: „Zde jsem ti, děvče, přinesla nové korálky. Doufám, že ty předešlé už máš navlečené.“

„Nemám,“ špitla Verunka.

„Víte, ono bylo tak hezky. Pořád si hrála někde venku,“ omlouval Verunku tatínek.

„Ale celý srpen bude podle předpovědi pršet!“ řekla tetička Uršula významně.

## 31.  
Za všechno může ko… ko… ko…

Najednou spatřila morče. Fanča vylezla z košíku a vycenila zuby.

„_Pomoc!_“ ječela tetička Uršula. „Chyťte to strašné zvíře! Obrátilo mi byt vzhůru nohama a chudák můj kocourek z toho dostal psotník!“

Kokosový dědek na okně poskočil a chtěl se schovat za záclonu. Ale tím jen připoutal tetiččinu pozornost. Ukazovala na něho prstem a hlas se jí třásl.

„A za všechno může tenhleten ko… ko… ko…“

Uršula vyběhla na ulici, ani se nerozloučila.

A to koktání ji přešlo až doma.

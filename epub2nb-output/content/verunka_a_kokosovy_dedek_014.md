---
title: Říjen
contentType: prose
---

<section>

## 1.  
Všichni kluci jsou stejní

Aki Verunce často vyprávěl o svém dědečkovi na Haiti.

„A on je opravdovský kouzelník?“ nevěřila Verunka.

„Je.“

„A ty taky budeš kouzelník?“ vykulila oči Verunka.

„Já? Já budu přece hrát fotbal!“

„Ach jo,“ povzdechla si Verunka. „Všichni kluci jsou stejní.“

## 2.  
Trochu smutnění

Ale večer se dědkovi svěřila:

„Víš, Aki je úplně jiný než kluci v naší třídě.“

„Jaký?“ vyptával se dědek.

„No… takový… prostě úplně jiný.“

„_Jako já?_“

„Proč jako ty?“

„Protože já jsem přece taky úplně jiný než ostatní kokosy!“

„Jenže ty jsi dědek!“ smála se Verunka.

„Jenže úplně jiný než ostatní dědečkově!“

„Stejně bych chtěla mít nějakého opravdového dědečka jako ostatní děti,“ řekla Verunka a maličko zesmutněla.

## 3.  
Trochu těšení

„Tak, děti,“ řekla druhý den paní učitelka, „dneska se už učit nebudeme. Budeme si povídat o zítřejším výletě.“

„Hurá!“ volaly děti.

„Bude to celodenní výlet školním autobusem a navštívíme krásný hrad. A já budu mít nad vámi dozor.“

## 4.  
Pozor na Sochora

Na ten zítřejší výlet se těšili všichni prvňáci, druháci i třeťáci.

Za Verunkou přišel navečer Lukáš a řekl tajemně:

„Něco ti povím. Na tom hradě straší.“

„Já se nebojím,“ řekla Veronika, „protože strašidla nejsou.“

„_Jenže Sochor je!_ A pojede na hrad s námi!“ řekl Lukášek zlověstným hlasem.

„A Sochor je nějaké strašidlo?“ zeptala se Veronika nedůvěřivě.

„Ne, je to propadlík. Měl by chodit do čtvrtý, ale je v naší třídě. Hroznej rváč – a na prvňáky má spadeno. Tak pozor na Sochora!“

## 5.  
Dědek na výlet nesmí

Když se pak Verunka chystala do postýlky, řekl dědek ledabyle:

„Tak jsem si nejdřív myslel, že na ten výlet s tebou nepojedu, ale teď jsem si to rozmyslel. Potřebuješ někoho, kdo tě bude chránit.“

„A před čímpak, prosím tě? Před strašidlama?“ ušklíbla se Verunka.

„Před Sochorem!“

„A jéje, že tys poslouchal, když mě Lukáš strašil?“

„Poslouchal,“ přiznal dědek, „ale jen proto, abych měl nad tebou dozor.“

## 6.  
Ráno u Hubertů

Školní autobus odjížděl už v sedm hodin, Verunka se ani nestačila nasnídat. Maminka jí připravila batoh se svačinou a náhradním oblečením, kdyby pršelo. Jak byla rozespalá, vůbec si nevšimla, že na dně batohu už něco je.

Verunka se rychle rozloučila a seběhla do přízemí za Lukáškem, protože nechtěla, aby ji maminka vyprovázela jako malou.

## 7.  
Ráno u Urbanů

Ráno u Urbanů vypadalo podobně. Lukášek ale ošidil mytí i čištění zubů, a tak se stačil nasnídat. Do připraveného batohu ještě nacpal míč a svačinu. Když tam mičudu strkal, uslyšel nějaký podivný zvuk, ale vůbec si toho nevšímal. Počkal u domovních dveří na Verunku a potom společně běželi ke škole, kde už čekal jejich autobus.

## 8.  
V autobuse je Sochor

V autobuse se Aki posadil vedle Verunky – hned za řidiče. Lukáš a ostatní třeťáci seděli docela vzadu. Jen Sochor si ustlal nahoře v prostoru pro zavazadla.

„Sochore! Okamžitě slez dolů!“ volala paní učitelka. „Já mám nad vámi dozor, tak si na mě dávej pozor!“

„A co dělám? Já nic nedělám!“ odmlouval Sochor.

„Zatím ještě ne, ale určitě se už na něco chystáš,“ řekla paní učitelka, protože Sochor se vždycky na něco chystal.

## 9.  
Auvajs!

Sotva autobus vyjel za Prahu, dostaly děti hlad.

„Máte všichni svačinu?“ zeptala se paní učitelka.

„Ano!“ volaly děti.

„Já mám ředkvičky,“ přihlásil se Martínek Pecha.

„Já nemám nic,“ lhal Sochor.

(A přitom měl v kapse řízek a dva chleby.)

„Třeba se s tebou někdo rozdělí,“ povzdechla si paní učitelka. Ale nikdo se k tomu neměl.

„Tak já se s ním rozdělím.“ řekl nakonec Lukášek a zalovil v batohu.

A hned nato zařval: **„**_Auvajs!_**“** a začal poskakovat po autobuse.

## 10.  
V batohu je Fanča!

A mohla za to Fanča! Schovala se ráno na dně batohu a hned se pustila do jablka, pak ohryzala chleba se sýrem, a když teď Lukášek strčil do batohu ruku, zakousla se mu do prstu.

„Lukáši, stalo se něco?“ zeptala se paní učitelka.

„Ale nic,“ lhal Lukášek jako Sochor. „Jenom mi něco okousalo svačinu.“

„Okousanou si strč někam,“ řekl Sochor.

„Sochore, mluv slušně!“ okřikla ho paní učitelka. A pak dala Sochorovi vlastní housku.

Tak byla hodná.

## 11.  
Tajná Fanča

Když autobus zastavil před hradem, vzal si Lukášek Verunku stranou.

„Niko! Já mám v batohu Fanču! To bude průšvih.“

Verunka otevřela svůj batoh.

„Tak víš, co?“ řekla. „Schovej si to morče u mě.“

Fanča se nebránila. Docela spokojeně se tam stulila do klubíčka.

„Počkej, neroztahuj se, nejsi tady sama,“ zavrčel někdo v batohu.

„Dědku, co ty tady děláš?“ ozvala se Fanča.

„Tak za prvé: Neříkej mi dědku! A za druhé: Tohle je můj batoh a jsem v něm doma,“ řekl kokosový dědek.

## 12.  
Nečekané setkání

Pak si děti nechaly věci v autobuse a paní učitelka je nejdřív vzala na krátkou procházku po okolí. Konečně si mohli dědek s Fančou v klidu promluvit.

„To je náhoda! Kde ses tu vzala?“ zvolal dědek.

„Normálka,“ odpověděla Fanča. „Jsem tu s Lukáškem na výletě. Ale tajně. A co ty?“

„Já taky. A taky tajně,“ řekl dědek.

„Tak pojď, než nás tu najdou. Porozhlédneme se po hradě.“

## 13.  
Fanča v posteli

Řidič nechal dveře autobusu otevřené a pospával s hlavou opřenou o volant. Dědek s Fančou kolem něho proběhli a zmizeli ve vratech hradu.

„Pěkně to tady prošmejdíme. Já tak ráda šmejdím!“ radovala se Fanča.

Rozběhla se po klouzavých parketách do hradní ložnice a dědek klouzal za ní. Fanča se zastavila před velkou postelí s nebesy. A než ji dědek mohl okřiknout, zavrtala se do peřin.

## 14.  
Turisté na úprku

Za chvilenku uslyšeli nějaké hlasy.

„A nyní vstupujeme do hradní ložnice,“ říkal starý pan průvodce. Pak ukázal holí: „Povšimněte si té nádherně zdobené manželské postele.“

Návštěvníci se nahrnuli k posteli. Dědek rychle vylezl na dubovou skříň. Ale Fanča skákala po peřině, cenila na návštěvníky zuby a měla z toho velkou legraci.

„_Myš! Vidíte tu strašnou myš!_“ zaječela paní s tlustými brýlemi.

A do houfu turistů jako když střelí. Všichni se dali na úprk.

## 15.  
Dědek zachraňuje Fanču

Jen starý pan průvodce tu zůstal. A byl zlostí bez sebe. Zvedl hůl nad hlavu a chtěl Fanču praštit.

„Vy surovče!“ okřikl ho dědek.

Průvodce se otočil. Nevěřícně koukal na kokos. Na kokos, který poskakoval na skříni, ale vůbec nevypadal jako kokos, nýbrž jako nějaké zapomenuté hradní strašidlo.

## 16.  
Strašidelné sklepení

„Utíkej!“ houkl dědek na Fanču.

Morče se dalo na útěk a dědek za ním. Přeběhli do vedlejší komnaty, pak dolů po schodech a zastavili se až v nějakém temném sklepení. Vypadalo to tam strašidelně.

„Tady se schováme, a ty nevystrčíš nos, dokud ti to nedovolím,“ nařídil dědek.

„Já se bojím,“ fňukala Fanča, ale poslechla.

## 17.  
Sochor má rád surovění

Děti byly tou dobou ještě na procházce. Lukáš vzal s sebou míč.

„Můžeme si zahrát fotbal?“ zeptal se paní učitelky, když došli k čerstvě posečené louce.

„Dobrá, ale co děvčata? Dívky fotbal nebaví,“ namítla paní učitelka.

„Mě baví!“ volala Verunka.

„Mě baví jenom surovění,“ řekl Sochor. „Fotbal bez surovění je nuda.“

## 18.  
Sochor je vyloučen

Aki hrál s Lukáškem v jednom mužstvu. Šlo jim to skvěle. Báječně si přihrávali a dávali góly. Sochor ani nevěděl, s kým že to, a proti komu hraje. Prostě se vždycky rozběhl proti hráči, který měl zrovna míč, a snažil se ho nakopnout. Když někomu dal stoličku, měl větší radost, než kdyby dal gól. Tak ho paní učitelka vyloučila a byl pokoj. Pak se šlo na oběd.

„A po obědě nás čeká prohlídka hradu,“ řekla paní učitelka a všichni volali: „Hurá!“

## 19.  
Sochor je problémový

Na nádvoří už je čekala hezká slečna. Musela vzít službu za starého pana průvodce. Ten se ještě nevzpamatoval z toho strašidla, co uvnitř spatřil. Vyprávěl o tom kdekomu, ale nikdo mu nevěřil.

„Tak co chcete vidět nejdřív?“ zeptala se dětí ta hezká průvodkyně.

„Mučírnu,“ řekl Sochor.

„A co ještě?“

„Hladomornu!“ vykřikl Sochor.

„To je Sochor, on je problémový,“ vysvětlila jí šeptem paní učitelka.

„Aha,“ usmála se milá průvodkyně a otevřela bránu do hradu.

„Tak pojďte, děti, ale neklouzejte se a na nic nesahejte.“

## 20.  
Kde je Sochor?

Zavedla je do loveckého sálu, pak do černé kuchyně, potom do ložnice a nakonec do hradní knihovny. Všichni si všechno prohlíželi a skoro nikdo na nic nesahal. Jen Aki to nevydržel a klouzal se po parketách.

„_Aki! Nebuď jako Sochor!_“ napomenula ho paní učitelka a rozhlížela se, kde vlastně Sochor je.

Ale Sochor zmizel.

## 21.  
Sochor se ztratil

„Děti, kdo z vás viděl naposled Antonína?“

Paní učitelka najednou dostala o toho uličníka takový strach, že neřekla ani Sochor.

„Sochor se ztratil! Sochora sebralo strašidlo!“ volaly děti.

„Jen žádnou paniku!“ uklidňovala je slečna průvodkyně. „U nás žádná strašidla nejsou.“

„Asi se někde zapomněl. Já se vrátím a najdu ho,“ řekla paní učitelka.

„A my budeme pokračovat v prohlídce,“ přikývla slečna průvodkyně.

„Čeká nás rytířský sál.“

## 22.  
Martínek by chtěl mít brnění

Děti vešly do rytířského sálu. To bylo něco. Všude kolem samá brnění.

„A zde vidíte i dětské brnění,“ ukázala slečna průvodkyně.

„To by se mi líbilo,“ liboval si Martínek Pecha.

„Ano? A pročpak?“ zeptala se mile slečna průvodkyně.

„Protože, kdybych ho měl na sobě a Sochor mě nakopnul, ukopnul by si palec!“ vysvětlil Martínek Pecha.

A hned nato…

## 23.  
Kopající brnění

„AUVAJS!“ vykřikl Martínek a poskakoval po jedné noze. „Ono mě to koplo!“

„Co tě koplo?“ zeptala se slečna průvodkyně.

Děti se seběhly a Martínek Pecha ukazoval na dětské brnění. „Tohle!“

„Ha-lo!“ smál se Lukášek.

„Pechu koplo brnění!“ Ale smích ho hned přešel. Protože najednou to brnění udělalo několik těžkých kroků. Pak se s třeskotem sesypalo a vyběhl z něj Sochor.

## 24.  
Musíme Sochora dopadnout

Ten rámus přivolal paní učitelku.

„Nikde jsem ho nenašla,“ řekla. A pak se zarazila. „Co se tu stalo?“

„To ten váš Sochor,“ oznámila jí slečna průvodkyně. „Schoval se do brnění a dal se na útěk.“

„A mě tím brněním nakopnul,“ žaloval Martínek Pecha.

„Musíme ho dopadnout!“ volaly děti.

## 25.  
Sochor je v mučírně

Sochor utíkal. Pádil dolů po schodech a zastavil se až v nějakém temném sklepení. Na stěnách byly háky, ostnaté žebříky, ze stropu visela lana a na podlaze stály kádě s ledovou vodou, skřipce a jiná mučidla. Sochor přece chtěl vidět mučírnu. Ale teď, když v ní byl, dostal najednou strach. A to ještě nevěděl, co ho čeká…

## 26.  
Takové malé strašení

A čekal ho tu kokosový dědek s Fančou! Byli schovaní za popravčím špalkem. Dědek vystrčil hlavu z úkrytu a zašeptal: „Fančo, to je Sochor! Každý se ho bojí, tak ať se teď chvíli bojí on. Trochu ho vyděsíme, co říkáš?“

„Prima,“ řekla Fanča. „Takové malé strašení mu jenom prospěje.“

## 27.  
Dědek moc strašit neumí

Hned nato dědek vylezl na špalek a huhňal strašícím hlasem: „Hledám, hledám Sochora a jsem strašná potvora!“

Sochor se vyděsil, chtělo se mu křičet, ale hlas mu uvízl někde hluboko v hrdle. Jenže Fanče to nestačilo.

„Ty neumíš strašit,“ řekla dědkovi. „Koukni se na mě!“

A vykulila oči, vycenila zuby a mocně se nafoukla. Najednou byla pětkrát větší a desetkrát strašlivější. A skočila přímo na Sochora!

Teď už Sochor zaječel.

## 28.  
Strašidla hodným dětem nic nedělají

Sochor zaječel tak, že vylekal i Fanču. A dědka taky. Rychle se zase schovali – a do sklepení vtrhla slečna průvodkyně.

„Tady jsi! Zasloužil bys na zadek, ty uličníku!“ volala.

Ale když viděla, jak se Sochor třese, ukazuje někam do kouta a mumlá: „Strašidla! Tamhle jsou strašidla!“, vzala ho kolem ramen.

„Tak už přestaň,“ utěšovala ho, „přece nevěříš na strašidla? Strašidla hodným dětem nic nedělají.“

Ale Sochor nebyl k utišení, protože ta strašidla viděl na vlastní oči a protože dobře věděl, že on žádné hodné dítě není.

## 29.  
Dědek a Fanča se loučí

Slečna průvodkyně vzala Sochora za ruku a vyvedla ho z mučírny k ostatním dětem. Kokosový dědek počkal, dokud nezmizeli v temné chodbě, a pak řekl:

„A teď, Fančo, rychle pryč. Z tohohle by mohl být pěkný mazec!“

A tak utíkali, co jim síly stačily, rovnou ke školnímu autobusu. Řidič pořád ještě spal a dveře byly otevřené.

„Tak ahoj. Senzačně jsme si to užili,“ řekla Fanča.

„Pěkně jsme si zastrašili,“ řekl dědek a ustlal si na dně Verunčina batohu.

## 30.  
Dvojka z mravů

Se Sochorem se něco stalo. V autobuse cestou domů seděl úplně vzorně. O tom, co spatřil v mučírně, nechtěl ale mluvit. Jen se pořád omlouval. Martínkovi, že ho v tom brnění nakopl. Lukáškovi, Akimu, Novákovi, Pošustovi a Karáskovi za to, že jim dal při fotbale stoličku.

„Ale dvojka z mravů tě stejně nemine,“ řekla paní učitelka.

„Já vím,“ řekl Sochor. „Víte, paní učitelko, já ji mám každý rok. Ani nevím proč.“

## 31.  
Návrat domů

Děti se z výletu vrátily až pozdě večer. Před školou už netrpělivě čekali rodiče. Byla tam i babička Agáta. Když došli domů, Verunka se hned hnala do svého pokojíku.

„Dědku, dědku, kde jsi? No tak, neschovávej se, musím ti povědět o tom výletu,“ volala.

A tak se dědek ukázal a nechal si všechno vyprávět a radoval se, jak na Verunku vyzrál. Všechno přece viděl, všechno zažil, moc pěkně si s Fančou zastrašili – a hlavně – všechno tajně! A už se těšil, co zažije v listopadu.

</section>

---
title: Srpen
contentType: prose
---

<section>

1.  
Lukáš něco chce

„My zítra letíme letadlem do Londýna za maminkou,“ chlubila se Veronika Lukáškovi.

„A nebojíš se?“

„Ty ses bál?“

„Proč já? Já jsem přece kluk!“

„Ale hloupej! Když si myslíš, že holky se bojej.“

„Tak promiň. Já to tak nemyslel,“ řekl Lukášek tak mírně a sladce, že Veroniku napadlo:

„Ten bude určitě něco chtít!“

A měla pravdu. „Víš, kdybys chtěla,“ začal Lukáš ledabyle, „kdybys chtěla, tak ti pohlídám ten tvůj kokos. Vzal bych ho s sebou na venkov k dědečkovi. Co ty na to?“

2.  
Každý má dědečka

Veronika dělala, že neslyší.

Řekla jen: „Ty máš dědečka?“

„Každý má přece dědečka,“ odsekl Lukáš otráveně. Pak se zarazil: „Teda až na tebe.“

„A tak moc bych nějakého chtěla!“

„Poslouchej, nejsi ty nějaká divná? Chtít dědečka! Copak je to nějaká hračka?“

„Není. Ale tvůj dědeček si přece s tebou hraje, ne?“

„Ach jo, s tebou není řeč,“ povzdechl si Lukášek. „Ty pořád něco meleš o dědečcích!“

3.  
Babička Agáta přichází vždycky včas

Hned nato se objevila před domem babička Agáta.

„Víš, co mě, Verunko, zrovna napadlo? Že ten tvůj kokos vezmeme s sebou do Londýna! Třeba tam vypátráme, kdo ti ho z Haiti poslal!“

Verunka jí z radosti skočila kolem krku.

A Lukášek protáhl obličej.

„Tak se netvař,“ utěšovala ho Veronika. „Já ti z Londýna přivezu… kousek Londýna!“

4.  
Nejmazanější babička na světě

Příští den Verunka nevěděla, jestli se v letadle přece jen nebude trochu bát, ale ještě větší strach měla z té slečny u přepážky na odbavování zavazadel.

„A co když zase řekne, že kokos je potravina?“ strachovala se.

„Neřekne,“ zašeptala babička Agáta. „Protože on je tady,“ ukázala na tašku, kterou nesla přes rameno. „A v příručním zavazadle se nesmějí převážet nože, nůžky, revolvery a tak, ale o kokosu tam není ani slovo.“

„Ty jsi ta nejhodnější babička na světě,“ řekla Verunka.

„A nejmazanější,“ usmála se babička Agáta.

5.  
Dědek se smí tajně dívat

V letadle Agáta nenápadně strčila kokos do Verunčina batůžku.

Když se letadlo vzneslo, měla Verunka takové lehounké strachové bolení v bříšku, ale pak už se jen dívala, jak je město pod nimi malinké a jak se rybníky a jezera dole třpytí jako stříbrné mince. Na klíně měla batůžek, otevřela ho a: „Pssst!“

Z batůžku vykoukl slaměný klobouček.

„Ani muk! Můžeš se taky dívat, ale tajně!“ zašeptala Verunka a dědek přikývl.

6.  
Dědek dělá papouška

Verunka byla k okýnku úplně přilepená, dědek tajně vykukoval, ale po chvíli už to nevydržel a křičel: „_Krása! Krása!_“

Verunka se vylekaně podívala na babičku Agátu a pak na tatínka.

„Buď zticha, chceš se prozradit?“ okřikla dědka.

A dědek spiklenecky zašeptal:

„To nechci. Proto přece dělám papouška a křičím jako on: Krása! Krása!“

7.  
Pár slziček

Na londýnském letišti bylo lidí jak mravenců v mraveništi, ale Verunka maminku už z dálky poznala a hned se k ní rozběhla. A jak se to někdy z velké radosti stává, objevilo se i pár slziček. Ale ty si statečně utřela rukávem.

8.  
Co si Verunka s dědkem slíbili

Maminka pronajala byt ve starém, úzkém domě na nábřeží Temže. Verunka dostala komůrku s balkonkem. Vedle ní měla ložnici babička Agáta a ve větším pokoji byl tatínek s maminkou.

„Tady budeš mít pěkný výhled na řeku. Ale nesmíš se mi ztratit. Slibuješ?“ řekla Verunka dědkovi.

„A ty se mi taky nesmíš ztratit. Slibuješ?“ řekl dědek. Svorně si to slíbili, ale hned první den se ztratila babička Agáta.

9.  
Taková zvláštní loď

To bylo tak. Sotva babička Agáta složila ve svém pokoji kufry, vyšla ven k řece a ucítila vůni moře. Potom spatřila připlouvat pestře pomalovanou loď. A právě ta tu vůni přivážela. Na přídi stál mladý, do hněda opálený námořník a vesele na babičku Agátu mával, ale to není všechno – ta loď měla na boku jméno!

„HAITI!“ četla babička Agáta nahlas, když loď přirazila ke břehu.

10.  
Takový zvláštní námořník

A ten námořník vyskočil z lodi, popadl babičku Agátu v pase a přenesl ji lehounce jako pírko na palubu.

„Co to děláte?“ bránila se babička Agáta. Ale jen trochu.

„Copak jste si mě nepřivolala?“ divil se námořník. „Nebo se vám tady nelíbí?“

„Líbí,“ hlesla babička Agáta, protože loď byla plná klecí s papouš­ky. Někteří vypadali jako Lukášův Prevít – a v akváriích se proháněly barevné ryby, v koších vonělo cizí ovoce.

„Líbí,“ opakovala babička Agáta, „ale když já se musím vrátit.“

„Všichni se musíme jednou vrátit,“ usmál se námořník a loď vyplula.

11.  
Dědek všechno viděl

Tohle všechno se seběhlo velice rychle a tajně – a přece to někdo viděl. Kokosový dědek! Viděl to z balkonku a vůbec se nesnažil babičku Agátu zadržet nebo na ni zavolat. Ani se nepohnul, jen se dál tak nějak zasněně, jako by podřimoval, díval na řeku…

12.  
Dědkovy hádanky

„Dědku! Ty si tady klidně spíš a nám se ztratila babička!“ vytrhla ho ze snění Verunka.

„A co když se neztratila? Co když se našla?“

„Nech si ty hádanky, prosím tě!“ rozzlobila se Verunka a hodila dědka do batůžku.

„Musíme ji najít!“

Venku před domem už stáli maminka s tatínkem a rozmlouvali s londýnským policistou. Hleděl na ně z výšky a usmíval se. Paní Hubertová s ním mluvila anglicky a pan Hubert líčení ztráty babičky Agáty doplňoval rukama.

13.  
Umí babička anglicky?

„Všechno se vysvětlí,“ říkal policista. „Děti se někdy ztrácejí – ale babičky?“

„Jenže babička Agáta má někdy nápady jako dítě,“ žalovala maminka.

„A umí anglicky?“ zeptal se policista.

„Jenom písničky od Beatles,“ odpověděla maminka.

„Tak to se u nás neztratí!“ uklidnil ji policista.

14.  
Úplně maličký polda

Zatímco tatínek s maminkou popisovali, jak babička Agáta vypadá a jaké měla na sobě šaty, vykoukl dědek z batůžku a zašeptal:

„Verunko, já myslím, že babička Agáta nikam neodešla. _Ona odplula!_“

„Co to zase pleteš?“ okřikla ho Verunka.

„Uvidíš, když se podíváme z mostu,“ odpověděl dědek tak klidně a rozhodně, že ho Verunka poslechla. Ve vteřině byli pryč.

„Teď se nám ztratila i dceruška!“ zalkala maminka, a to bylo i na toho velikánského klidného poldu moc. Pod tím návalem neštěstí se sesypal a byl najednou úplně maličký…

15.  
Verunka žasne

Verunka stála na mostě a dívali se s dědkem na řeku. Dole pod nimi se kolébaly velké nákladní lodě, vesele houkal výletní parník a…

„Tamhle!“ vykřikl najednou dědek. „Vidíš tu zvláštní loď? A vidíš, koho má na palubě?“

A Verunka užasla. Byla to pestře pomalovaná kocábka, ale přesně taková, jakou nakreslila, když si představovala Londýn! A když ta loď proplouvala pod mostem, někdo na ni z paluby zamával.

_Byla to babička Agáta!_

16.  
Tatínek si klepe na čelo

Veronice dlouho trvalo, než se z toho úžasu vzpamatovala. Hodně dlouho. Když se za chvíli vrátila zase před dům, babička Agáta už tam stála a maminka ji starostlivě držela kolem ramen a asi popáté se ptala: „Kde jsi, prosím tě, byla?“

„Na Haiti,“ odpovídala babička Agáta – a tatínek si nenápadně klepal na čelo. Jenže babička Agáta to viděla a řekla vlídně: „To se ví, Bedřichu, že ne na ostrově Haiti! Jen jsem se trochu projela na lodi, která se docela náhodou jmenuje Haiti.“

17.  
Verunka chce vidět královnu

Všichni byli rádi, že všechno dobře dopadlo, a maminka řekla: „A teď si vás pěkně zavřu do auta, abyste se mi neztratili, a projedeme se městem. Já vám všechno ukážu. Co byste chtěli vidět?“

„Já bych chtěla vidět královnu. Lukáš říkal, že v Anglii mají opravdickou královnu,“ přihlásila se Verunka.

„A já bych chtěla vidět tržnici. Mně jeden hezký námořník říkal, že tam vozí z Haiti papoušky a ovoce a cizokrajné ryby,“ řekla babička Agáta.

18.  
Vydařený výlet

A pak celé odpoledne až do večera jezdili křížem krážem. Neviděli všecko, protože Londýn je moc velké město, ale viděli toho hodně. Jen ta tržnice, kterou chtěla vidět babička, byla už zavřená. A paní královna, kterou chtěla vidět Verunka, nebyla zrovna doma. Jinak se ten výlet moc vydařil a všichni si libovali. Pouze maminka trochu hubovala. Nelíbilo se jí, že Verunka pořád s sebou tahá ten starý, ošuntělý batůžek.

19.  
Zvláštní batůžek

Ráno babička Agáta řekla: „Maminka má pravdu. S tím starým batůžkem tady děláš ostudu. Jdeme ti koupit nový.“

„Ale nějaký zvláštní,“ prosila Verunka.

A šly. Verunka se dívala po dětech, jaké nosí ruksáčky, ale žádný jí nepřipadal dost zvláštní. Až narazily na obchod, kde jich měli stovky – a jeden z nich byl úplně zvláštní!

_Vypadal jako kokosový dědek._

20.  
Nejnovější móda

Když s tím batůžkem přišly domů, tatínek spráskl ruce: „No toto! Co jste to koupily za opičárnu?“

„To je nejnovější móda,“ řekla babička Agáta.

„Takový v Praze nikdo nemá,“ dodala Verunka.

„No právě!“ zlobil se tatínek. „Děti se ti budou smát, že nosíš na zádech kokos.“

„Tak ať!“ řekla Verunka umíněně. „Lepší nosit na zádech kokos než dědka!“

21.  
Nejzpůsobnější dědoušek na světě

Verunka nový batůžek ukázala dědkovi, ten hned skočil dovnitř a volal: „Ha-lo! Padne mi jako ulitý! Teď se mnou můžeš chodit po městě a nikdo nic nepozná.“

„Ale budeš se chovat způsobně a tajně. Slibuješ?“

„Budu ten nejzpůsobnější a nejtajnější dědoušek na světě,“ slíbil dědek.

22.  
Dědek se rád ztrácí

Příští den ráno musela maminka do té své cestovní kanceláře a tatínek s Veronikou se rozhodli, že ji tam odpoledne navštíví.

Nejdřív jeli červeným patrovým autobusem, pak šli pěšky a pak…

„Myslím, že jsme se trochu ztratili,“ řekl tatínek. Kokosový dědek v tom novém batůžku vesele poskočil.

„Co je?“ lekla se Veronika.

„Ale nic. Já se totiž moc rád ztrácím, víš?“ radoval se dědek.

23.  
V Londýně se člověk ztratí snadno

Verunka nechápala, jak se někdo může rád ztrácet. Co je na tom pěkného?

„Já ti povím, co je na tom pěkného,“ šeptal dědek. „Ten strach! To pomyšlení, že se už nikdy nenajdeš. A potom ta úleva, když se zase najdeš.“

„Ach jo,“ vzdychla si Verunka.

Tatínek ten povzdech zaslechl a vztáhl to na sebe. „Verunko, tady se člověk ztratí snadno. To není, holčičko, jako v Praze! Protože Prahu já znám jako své boty,“ řekl a rozhlížel se kolem dokola.

24.  
Pěkná hra

„Naštěstí já znám Londýn jako svoje sandály,“ zašeptal dědek. „Když se dáme touhle ulicí doleva, dojdeme na křižovatku. Tam bude stát ten náš polda, ale my se mu radši vyhneme, dáme se napravo a pak rovně a jsme u maminky.“

Veronika se obrátila k tatínkovi a řekla: „Víš, co? Já tě jako povedu. Ty budeš dělat, jako že jsi ztracená Verunka, a já budu jako tvůj táta, který zná Londýn jako svoje boty. Chceš?“

„To je pěkná hra,“ souhlasil tatínek. A za chvíli byli u cestovní kanceláře a maminka měla radost, že se neztratili a že ji tak snadno našli.

25.  
Dědek je hezký

Babička Agáta se vypravila do tržnice, ale toho svého námořníka tam nenašla.

„A co jsi tam viděla,“ ptala se Verunka.

„Byly tam ananasy a vodní melouny a mango a…“

„A kokosy taky?“ skočila jí do řeči Verunka.

„Plno kokosů, ale žádný tak hezký jako ten tvůj!“ odpověděla babička.

„Vážně?“ divila se Verunka a byla na dědka moc pyšná.

26.  
V botanické zahradě

Příští den vzala babička Agáta Verunku do botanické zahrady. Obdivovaly orchideje a masožravé květiny a ohromné kaktusy a stromy z Indie a z Jižní Ameriky a…

„Poběž honem!“ křikla na Verunku babička Agáta. „Tamhle jsou palmy z Haiti!“

Kokosový dědek byl ze všech těch vůní jako omámený. Ale když tohle uslyšel, rázem pookřál a vyskočil z batůžku.

27.  
Dědek si s někým povídá

Babička Agáta si ničeho nevšimla. Ale Verunka se za dědkem rozběhla. Za chvilenku ho spatřila. Seděl v koruně palmy a nebyl tam sám. Verunce se zdálo, že si tam s někým povídá. A že ten někdo si neznámou řečí povídá s ním! Vypadali jako staří známí, kteří se dlouho neviděli a musí si honem povědět všechny novinky.

28.  
Veronika je rozumná

Verunka zůstala údivem stát. Chtěla se schovat, ale to už k ní dědek seskočil a volal: „Holka, to byl on! Ten pošťák z Haiti, co mě dal do balíku a poslal za tebou. On tu teď dělá zahradníka. A představ si, že chce, abych se s ním na Haiti vrátil!“

„A ty chceš?“ popotáhla Verunka.

„No,“ zamyslel se dědek. „Rád bych, ale jedině s tebou!“

I Verunka se zamyslela. Pak řekla rozumným hlasem:

„Jenže to nejde. Já musím v září do školy.“

A dědek ji nepřemlouval.

29.  
Verunka si vzpomene na Lukáška

Verunka měla ohromnou radost, už se bála, že se jí dědek nadobro ztratí. Je to zvláštní. Čím víc se o něj bála, tím víc ho měla ráda. A naopak. Čím víc ho měla ráda, tím víc se o něj bála…

A večer si vzpomněla na Lukáška.

„Jémine! Vždyť já jsem Lukášovi slíbila, že mu z Londýna přivezu kousek Londýna! Ale vůbec nevím, co to bude,“ svěřila se babičce Agátě.

„Tak zítra pro něho něco zvláštního najdeme,“ řekla babička Agáta.

„A kde?“

„Na bleším trhu!“

„Na jakém bleším trhu?“ smála se Verunka. „To tam prodávají blechy?“

„Tomu trhu se jenom tak říká. A dostaneš tam všecko, na co si vzpomeneš – možná i blechy,“ řekla babička Agáta.

30.  
Na bleším trhu

A měla pravdu. Na bleším trhu bylo ke koupi všecko možné: staré porcelánové panenky, brusle na kličku, noční čepičky, zouváky a šavle, flašinety a paruky a…

„Už to mám! Pojď sem!“ volala babička Agáta. V ruce držela něco, co vypadalo jako námořnický triedr, ale dalekohled to nebyl. _Byl to krasohled!_ Když se Veronika do té trubice podívala a když s ní otáčela, přesunovala se uvnitř barevná sklíčka. A tvořila obrázky. A každý ten obrázek ukazoval kousek Londýna.

31.  
Návrat domů

A co bylo pak? Pak se všichni, i s maminkou, vrátili domů. Veronika chtěla hned navštívit Lukáška a dát mu ten kousek Londýna, ale bylo už moc hodin a zítra ji čekal veliký den. A tak šla rovnou do postele. Protože zaspat první den školy, to by tedy byla pěkná ostuda!

</section>

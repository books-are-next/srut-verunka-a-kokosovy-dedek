---
title: Červen
contentType: prose
---

## 1.  
Veronika trochu žárlí

  

Jednou přišla Veronika domů z procházky a uviděla, že kokosový dědek sedí na krásně vyšívaném polštáři.

„Kde jsi čmajznul ten polštář?“

„Jak to mluvíš s dědečkem?“ zamračil se dědek. A pak se spokojeně na polštáři rozvalil: „Přinesla mi ho babička Agáta.“

„Zase si vymýšlíš! Babička Agáta tě přece nemá vůbec ráda!“

„Ale má!“ Dědek si dal ruce za hlavu a koukal na strop. „A tady někdo žárlí,“ uculil se.

## 2.  
Člověče, nezlob se

  

Lukáš přišel na návštěvu. „Mně se dneska nikam nechce,“ řekl. „Zahrajeme si Člověče, nezlob se. Chceš?“

„Tak jo.“ Verunka rozložila po stole figurky.

„Ale ve čtyřech.“

„Jak ve čtyřech? Vždyť jsme jenom dva.“

„Já myslím jako ve čtyřech. Ty s Natálkou a já s tím tvým kokosem. Budeme za ně házet, aby nás bylo víc,“ navrhl Lukáš.

„Tak dobrá,“ řekla Verunka, „ale obráceně. Ty budeš hrát s Na­tálkou a já s kokosem.“

„S pannou já si nehraju!“ urazil se Lukášek.

A tak bylo po jeho.

## 3.  
Dědek se zlobí

  

Lukáš si posadil na stůl před sebe kokosového dědka. Verunka si vzala na klín panenku a hodila za ni kostkou. Hned napoprvé padla šestka, a tak Natálka mohla vyrazit z chlívečku.

„Sakra!“ zaklel dědek, ale jen tak potichu, aby ho nikdo neslyšel. Natálce padala jedna šestka za druhou, rychle postupovala, a jak mohla, tak kokos vystrčila ze hry. Dědek zlostí poskočil.

„Teď začne křičet a všechno se prozradí!“ napadlo Verunku.

## 4.  
Babička Agáta všechno zachrání

  

Naštěstí v tu chvíli vešla babička Agáta. „Upekla jsem vám koblihy a kakao se vaří!“ volala. „Skliďte na chvíli hru a ten kokos, ať jde ze stolu.“

Pak rázně kokos zvedla a uložila ho na polštář. Děti vyhnala do kuchyně. Verunka si oddechla. Lukáš je sice její nejlepší kamarád, ale kokosový dědek je její tajemství a nikdo se o něm nesmí dozvědět!

## 5.  
Maminka se chystá na cestu

  

Maminka se chystala na cestu do Londýna a nevěděla, kde jí hlava stojí. „Prosím vás, jděte na chvíli ven, já nevím, kde mi hlava stojí!“ zoufala si. A tak tatínek vzal Veroniku na procházku.

„Musí tam máma jet? A co tam bude dělat?“ vyptávala se Verunka.

„Ty víš, že maminka pracuje v cestovní kanceláři, viď? A ta kancelář si zařizuje pobočku v Londýně. Maminka tam všechno připraví a pak se zase vrátí domů,“ vysvětloval jí tatínek. „Ale nejdřív tam my přijedeme za ní!“

„Sláva!“ křičela Veronika.

A už teď se začala těšit.

## 6.  
Jede se na letiště

  

Tatínek se rozhodl, že naloží maminčina zavazadla a celou rodinu do své staré škodovky. Pojede se na letiště. Kokosový dědek musel zůstat doma. Na tom Veronika trvala. Marně ji přemlouval.

„Já přece nechci nikam utíkat. Ale můžu se snad na letadla podívat, ne?“

„Ne!“ řekla Veronika a bylo to její poslední slovo.

## 7.  
Kokos má tvrdou hlavu

  

Jenže dědek měl tvrdou hlavu. Inu, kokos! Když se Veronika nedívala, skočil do maminčiny cestovní brašny! Jen chvilenku před tím, než ji tatínek popadl a odnesl do auta.

## 8.  
Poprask na letišti

  

„Nejdřív zvážit zavazadla!“ volala slečna u letištní přepážky.

Maminka dala brašnu na váhu. Ale brašna najednou začala na váze poskakovat.

Slečna ulekaně vyskočila.

„Paní! Vy převážíte něco živého! A to se nesmí!“

„No dovolte,“ bránila se paní Hubertová, „já, slečno, pracuji v cestovní kanceláři a moc dobře vím, co se smí a co se nesmí. Nic živého v té tašce nemám!“

## 9.  
Dědek není potravina

  

„A co je tohle?!“ zvolala ta slečna a z brašny vytáhla dědka.

„To… to je kokos,“ užasla maminka. „Jak se tam dostal?“

„To musíte vědět vy,“ řekla slečna úředním hlasem. „A také byste měla vědět, že kokos je potravina a potraviny se nesmějí převážet.“

„_Já nejsem žádná potravina!_“ zařval dědek, ale v tom všeobecném rozčilení to naštěstí zaniklo.

## 10.  
Babička Agáta znovu všechno zachraňuje

  

Slečna byla rozčilená, maminka byla rozčilená, tatínek byl úplně rozčilený a Veronika si hrůzou zakryla oči. A v té chvíli zasáhla babička.

„To jsem tam asi omylem přibalila já,“ řekla a vzala kokos k sobě. Slečna jen zavrtěla hlavou a vrátila se za přepážku.

„Tak další, prosím,“ řekla unaveně.

A na letišti už všechno zase běželo jaksepatří. Verunka dala mamince velkou pusu na rozloučenou, pak jí všichni zamávali a všem bylo trochu smutno. Jelo se domů, ale v autě o té divné příhodě s kokosem nepadlo ani slovo.

## 11.  
Dědek křičí ze spaní

  

Veronika až večer na dědkovi vyzvídala, jak to vlastně doopravdy bylo. Ale dědek nepřiznal, že se schoval mamince do brašny. Neříkal vůbec nic. Předstíral, že je strááášně ospalý – a asi opravdu byl. Protože usnul v tu ránu, ale v noci se převaloval a něco ze spaní křičel.

## 12.  
Dědek má sen

  

Zdálo se mu, že sedí na vysoké palmě. Byl sám na malém ostrůvku. Daleko široko bylo jen moře a on si připadal opuštěný.

„Vždyť já jsem úplně sám na téhle palmě a na celém ostrově! A to je moc smutný život. Každý člověk, a dokonce i každý kokos potřebuje někoho, s kým si může povídat a s kým se může zasmát, ach jo.“ Tohle si dědek v tom snu říkal.

## 13.  
Divná výletní loď

  

Najednou uviděl, že k ostrůvku připlouvá parníček. Dědek začal volat a mávat jako zoufalý trosečník. Kapitán mu máváním odpověděl. Dědek se radoval. Ale když se zadíval pozorněji, radost ho přešla. Ten kapitán byl nějaký divný.

Vypadal jako tetička Uršula.

A tetička Uršula byla nejhorší ze všech těch falešných tetiček, které chodily k Hubertovým na návštěvu, mluvily s plnou pusou, drobily meruňkový koláč po ubruse a napomínaly Verunku, že nemá drobit meruňkový koláč po ubruse a mluvit s plnou pusou.

## 14.  
Dědek a falešné tetičky

  

Ale to už výletní parník přistál u břehu. Z paluby vyskákal houf falešných tetiček a Uršula jim velela. Na hlavě měla roztodivný klobouk, mávala deštníkem a hnala celou skupinku k palmě.

„Tamhle je!“ volala. „To je on! Ten to děvče kazí! Podívejte, jak je zarostlý! A špinavý! Vypadá jako dědek!“

„_Ostříháme ho! Vydrbeme ho!_“ volaly ostatní falešné tetičky.

„A pak ho sníme,“ rozhodla Uršula.

Hned nato všechny začaly třást palmou a měly velikou sílu. BÁC! – kokosový dědek spadl do vysoké trávy jako zralá hruška. A falešné tetičky ho obsypaly jako vosy.

## 15.  
Dědek a myši

  

Pak dědka popadly a odnesly ho k lodi.

„Kam s ním?“ volaly.

„Do podpalubí. Hoďte ho mezi myši!“ zavelela tetička Uršula.

ŘACH! Kokosový dědek dopadl po hlavě na tvrdá prkna spodní paluby.

## 16.  
Probuzení z ošklivého snu

  

Dědek nebyl žádný strašpytel. Ale bál se myší! Teď jich kolem sebe uviděl asi tak sto a jedna z nich byla obrovská! Zapištěla a dědek se hrůzou probudil.

Na polštáři seděla Fanča! Cenila na dědka zoubky a v očkách jí potměšile hrálo.

„Fančo, co tu děláš?“ otřásl se kokosový dědek. Už byl dočista probuzený.

## 17.  
No tohle!

  

„Brrr, to byl ošklivý sen!“ otřásl se dědek a vyskočil z postele.

  

Šel se potichoučku podívat do kuchyně za Veronikou. V předsíni na věšáku uviděl ten divný klobouk ze svého snu. No tohle!

Tetička Uršula je opravdu tady!

## 18.  
Fanča je provazolezkyně

  

Vrátil se honem do pokojíku, ale Fanča jako kouzlem zmizela. Dědek prohledal postýlku, nakoukl do skříně i do krabice pro hračky. Pak se podíval k oknu.

Bylo otevřené a ke klice byl přivázaný provázek, po kterém si Verunka s Lukáškem posílali poštu. Na tom provázku visela Fanča! A vesele dědkovi mávala.

## 19.  
Dědek si hraje na detektiva

  

Dědek honem znovu zamířil do předsíně. Z kuchyně se ozýval ječivý hlas.

„Musím se podívat klíčovou dírkou, co se tam děje,“ řekl si.

Aby k ní dosáhl, musel si přistavit židli. Všechno provedl velice tiše, a když se klíčovou dírkou podíval, měl tetičku Uršulu jako na dlani!

## 20.  
Tetička Uršula vyzvídá

  

Seděla u stolu, a právě důrazným hlasem říkala Verunce:

„Buď ráda, že máš mě, tetičku Uršulu. Teď, když je tvoje maminka pryč, budu se o tebe starat!“

„Ale o mě se stará tatínek a babička Agáta!“ špitla Verunka.

„Tak proč jsi sama doma?“ zaječela tetička Uršula.

„Já nejsem sama!“ Verunka už nabírala k pláči. „Babička jen odběhla dolů pro rohlíky. A je tu se mnou…“ Veronika se zarazila a nedořekla.

„_Kdo? Kdo?_“ volala tetička Uršula a mávala deštníkem.

## 21.  
Veronika dědka nevyzradí

  

„Nikdo,“ řekla Verunka vzpurně. Tetička Uršula se úlisně usmála. „Jen mi to pověz! Já už jsem o tom tvém divném vánočním dárku stejně slyšela. Tak abys věděla, takový starý kokos patří do popelnice!“

## 22.  
Dědek je pod kloboukem

  

Když tohle kokosový dědek uslyšel, popadla ho zlost. Co si to ta falešná tetička dovoluje! A kde se tu vůbec vzala? Samou zlostí vyskočil až ke stropu. Jenže přitom s velikým rámusem porazil stojací věšák. Tetiččin klobouk se teď válel na zemi. A dědek se pod ním schoval.

## 23.  
Je dědek žluklý?

  

Zdálo se, že tetička Uršula ten rámus v předsíni přeslechla, protože si pořád vedla svou.

„Já dobře vím, že si s tím _žluklým_ kokosem hraješ!“ volala. „Do­konce si ho prý bereš do postýlky. To je strašně nehygienické! A co to bylo za rámus?“ vzpomněla si najednou a vyrazila do předsíně.

## 24.  
Tetička Uršula pádí pryč

  

Do cesty se jí postavila židle. Tetička Uršula ji chtěla obejít, ale zakopla o věšák. A zamotala se mezi kabáty. Když se z nich vymotala, popadla deštník a vyrazila ze dveří. Pádila po schodech pryč, ani se s Verunkou nerozloučila. I ten svůj klobouk v předsíni zapomněla.

## 25.  
Dědek si hraje na velkého detektiva

  

V té chvíli dostal kokosový dědek nápad,. Bude tetičku Uršulu v přestrojení sledovat! Seskákal po schodech až na ulici. Viděl, že běží k nějakému autu. Stálo v boční ulici, na chodníku před dětským hřištěm. Kokosový dědek jako obrovský klobouk cupital za ní. Najednou se zarazil. Zpoza klobouku spatřil, že u auta stojí dva muži v uniformách městské policie!

## 26.  
Co provedla tetička Uršula

  

Ten první, malý a tlustý, mával rukama a něco vysokým hlasem křičel. Druhý, dlouhý a hubený, se jen přísně díval. Kokosový dědek se rychle schoval za keř před drátěným plotem hřiště. Neslyšel, co policisté říkají, tak mohl jen hádat, co falešná tetička provedla. Vyloupila banku? Nebo na Vltavě ukradla parníček, který viděl ve svém podivném snu?

## 27.  
Poskakující klobouk

  

Zvědavost dědka přiměla, aby popošel blíž.

„Paní, dost výmluv,“ rozmluvil se dlouhán. „Je to vaše auto? Je! Zaparkovala jste před dětským hřištěm? Zaparkovala! A bude za to pokutička? Bude!“

„A velká!“ dodal ten malý.

Tetička Uršula neodpovídala, jen vytřeštěně koukala. Za zády policistů totiž poskakoval její klobouk!

„_To je on!_“ vykřikla. „On za všechno může!“

## 28.  
Pokus o útěk

  

A pak šlo všechno ráz na ráz. Tetička Uršula rozrazila policisty a vrhla se po svém klobouku. Klobouk se rozběhl. Uršula pádila za ním a policisté za tetičkou. Lidé jim uhýbali z cesty, jen jeden ochotný pán nastavil klobouku nohu.

A z klobouku vyběhl kokosový dědek!

Stalo se to právě před domem, kde bydleli Hubertovi. Dveře do domu byly otevřené. Kokosový dědek vběhl dovnitř. Tetička Uršula by ho jistě pronásledovala až do třetího patra, ale policisté ji zadrželi už v přízemí.

„A za tohle vám napaříme ještě pokus o útěk!“ řekli a odvedli ji na strážnici.

## 29.  
Co se stalo na strážnici

  

„A teď nám laskavě vysvětlete, proč jste před námi utíkala,“ řekl dlouhán v uniformě.

„Já jsem neutíkala před vámi, nýbrž za zlodějem!“

„Za jakým zlodějem? Co vám ukradl? A jak vypadal?“ chopil se výslechu druhý.

„Ukradl mi tenhle klobouk,“ ukázala si tetička na hlavu. „A vypadal, vypadal… no, jako kokos!“

„Tak to by stačilo,“ mrkli na sebe policisté a také si ukázali na hlavu. „Můžete jít. My toho kosa, vlastně kokosa, určitě dopadneme!“

## 30.  
Co se stalo u Hubertů

  

Brzy potom přišla i babička Agáta od pekaře. Postavila na čaj a mazala rohlíky marmeládou.

„Byla tu tetička Uršula,“ hlásila Veronika.

„A co chtěla?“

„Já nevím, ale byla divná. Říkala, že kokos patří do popelnice, protože je nehygienický… a ještě nějaký, ale to slovo už jsem zapomněla,“ vychrlila ze sebe Verunka.

Babička Agáta ji pohladila po vlasech. „Nic si z toho, holčičko, nedělej! Ona tetička Uršula je taková… zvláštní. A není to žádná tvoje opravdová tetička. Jen k nám ráda chodí na návštěvu. Příště jí sama neotvírej!“

„Ano,“ řekla Verunka. „Falešným tetičkám se neotevírá.“

---
title: Únor
contentType: prose
---

<section>

1.  
Domácí bruslení

Ráno vítr rozfoukal sníh a začalo mrznout. Lukáš šel na kluziště, ale Verunka zůstala doma.

„Víš, já ještě neumím moc bruslit,“ přiznala dědkovi.

„Tak já tě to naučím!“

Shrnuli koberec, a protože babička včera naleštila parkety, klouzalo to po nich báječně.

„Vidíš, jak umíš senzačně bruslit!“ jásal dědek.

„A ty umíš senzačně padat!“ pochválila ho Veronika.

„Jo, holka, kdybych to neuměl, tak tu s tebou nejsem,“ řekl kokosový dědek. „To bych ještě teď visel někde na stromě!“

2.  
Falešné tetičky

„Dneska odpoledne k nám přijdou tetičky,“ svěřila se Veronika kokosovému dědkovi.

„A kolik jich máš?“ chtěl vědět dědek.

„Nejmíň deset. Ale všechny jsou falešné. _A já jsem z nich vždycky nervózní!_“

„Jaká?“ divil se kokosový dědek.

„No, nervózní. Maminka to tak říká.“

„Ale proč jsou falešné?“ nechápal dědek. Veronika se nadechla a spustila:

„Protože to vlastně nejsou tetičky, ale já jim tak musím říkat. A protože si nejdřív nechtějí nic ze stolu brát a pak nám všechno snědí. A protože se mě pořád vyptávají, jestli se těším do školy a jestli mám radši tatínka nebo maminku a jestli už mám ženicha!“

„Dost! Už dost!“ křičel dědek. „Já už jsem z nich taky nervózní!“

3.  
Způsobné chování

Návštěva falešných tetiček v čele s tetičkou Uršulou se protáhla až do večera a celou tu dobu se Veronika musela chovat způsobně. Způsobné chování je velmi namáhavé. A tak Verunka před spaním řekla dědkovi jen: „Dobrou noc!“ A usnula.

4.  
Žádný opravdový dědeček

Postěžovala si až ráno.

Stěžovala si dlouho a nakonec řekla:

„A víš, proč tě mám taky ráda? Protože nemám žádného opravdového dědečka!“

„To je divné,“ divil se kokosový dědek. „_Dědečků je přece mnohem víc než holčiček!_“

„Jak to?“ divila se teď Verunka.

„Protože skoro každá holčička má dva dědečky!“

„Tak to vidíš!“ povzdechla si Veronika. „A já mám jenom tebe – a přitom ani nejsi žádný opravdický dědeček!“

„Ale zato jsem tajnej – a kokosovej!“ odsekl dědek. „A nelamentuj mi tu jako stará!“

5.  
Tajnosti babičky Agáty

Babička Agáta byla moc hodná. Ale nikdy nedovolila, aby Veronika kramařila v její ložnici. Jenže Veronika byla hrozně zvědavá, a právě dneska víc než jindy.

A tak do její ložnice tajně vklouzla. Nejdřív potichoučku otevřela skříň. Tam bylo krásných šatů!

A těch klobouků!

6.  
Jakoby nic

Ale stačila si jich před zrcadlem vyzkoušet jen pár.

„Čas utíká moc rychle, když člověk dělá něco tajného,“ stěžoval si často kokosový dědek a měl pravdu. Za chvíli totiž zarachotil klíč v zámku, babička přišla a Veronika dělala jakoby nic. Jenže to své jakoby nic dělala tak důkladně, že babička všechno poznala…

7.  
Zaklínadlo Šalalalali

Ale babička Agáta se kupodivu nezlobila. Zavedla Veroniku do ložnice a otevřela prádelník. Vyndala z něho velikánský pestrobarevný šátek a šňůru skleněných korálků.

„Vidíš,“ řekla, „tohle jsem nosila, když jsem byla mladá. Ukaž, jak ti to bude slušet.“

Uvázala šátek Verunce kolem těla jako dlouhou sukni a místo pásku ji obtočila šňůrkou z korálků.

„Podívej se do zrcadla!“

Verunka poskakovala před zrcadlem a moc se sama sobě líbila. Babička pustila starý gramofon, skopla z nohou bačkory a začala taky poskakovat, něco si zpívala a celá se přitom rozsvítila!

To zpívání babičky Agáty znělo jako zaklínadlo. Verunka si z něho zapamatovala jen tajné slovo:

_Šalalalali!_

8.  
Veronika má svátek

To byl den! Tatínek se slavnostně usmíval a maminka se slavnostně točila kolem plotny.

„Co kdybych ti k svátku udělala kokosky?“ zeptala se.

„Ano, ano!“ radovala se Veronika.

„Tak mi přines ten kokos od Ježíška, aspoň k něčemu bude,“ řekla maminka.

„Ne, ne! To nejde!“ vylekala se Verunka. „Já už nemám kokosky ráda.“

„A co tak najednou?“ divil se tatínek.

„Protože se po nich kazí zoubky,“ odpověděla Veronika.

„Správně,“ řekl tatínek, „zdraví především! A proto zítra ráno vyrážíme na hory!“

9.  
Povídání potmě

Večer maminka nakoukla do dětského pokojíku: „Verunko, teď mu­síš honem spát.“

A zhasla.

„Nevadí, budeme si povídat potmě,“ zašeptal kokosový dědek. „To je dokonce lepší!“

„A o čem si budeme povídat?“

„Třeba o babičce Agátě,“ navrhl kokosový dědek, „o tom, jak ti ukázala ty své tajnosti!“

„To bylo vážně zvláštní!“ zvolala Veronika a posadila se v postýlce. „Ona ti najednou začala poskakovat a zpívat. A celá se při tom jako rozsvítila!“

„A co zpívala?“

„Počkej, já si vzpomenu,“ řekla Veronika. „Bylo to jako zaklína­dlo!“

Pak chvíli přemýšlela a najednou to zaklínadlo vyslovila:

„Šalalalali!“

10.  
Opravdové zaklínadlo

A sotva ho vyslovila, kokosový dědek se rozsvítil!

Ale ne jako. _On se rozsvítil doopravdy!_

Svítil jako stolní lampa. Verunka ho musela přikrýt peřinou, aby na to nikdo nepřišel.

11.  
Jedeme na hory

První, co Veronika udělala, když se probudila, bylo, že nakoukla pod peřinu. Ale kokosový dědek už nesvítil.

„Tak mně se to jenom zdálo,“ řekla si rozespale.

A pak rychle vyskočila a strčila dědka do batůžku. Schovala ho mezi ponožky a hlavu mu přikryla pohádkovou knížkou.

„Verunice! Takhle se zachází s dědečkem?“ vztekal se uvnitř ko­kosový dědek.

„Přestaň, nebo tě nechám doma,“ řekla Veronika přísně, protože zaslechla, jak se tatínek pokouší nastartovat auto. A když se tatínek pokouší nastartovat svou starou škodovku, tak musí všichni stát na chodníku v pozoru.

12.  
Tatínek začíná být nervózní

Veronika se uvelebila vzadu a batůžek hodila vedle sebe.

„Já chci ven!“ zasyčel batůžek.

„Psst!“ zašeptala Verunka. „Co ti tam schází?“

„Trochu úcty a pohodlí!“

„Říkáš něco, Verunko?“ otočila se maminka z předního sedadla.

„Já?“ lekla se Veronika. „Já nic!“

„Tak se nevrť, tatínek začíná být nervózní,“ řekla maminka.

13.  
Kam všichni jedou

„Kam všichni jedou?“ rozčiloval se tatínek a bouchal do volantu, protože auta před ním se posunovala jako smuteční průvod hlemýžďů.

A za chvíli: „Proč všichni stojí?!“

Na silnici byla zácpa.

Začaly zimní prázdniny a rodiny s dětmi vyrazily na hory. A jak tak auta trčela v řadě, maminky s dětmi vystoupily, aby se trochu protáhly, zatímco tatínkové zůstali sedět uvnitř a nespokojeně na sebe troubili.

14.  
Záhada

A toho kokosový dědek využil. Vydrápal se z batůžku a vyskočil na střechu škodovky mezi připevněné lyže. Vůbec nikdo – ani Ve­runka! – si toho nevšiml.

Hned nato se kolona pomaloučku rozjela. Ale auta najednou uhýbala na kraj vozovky a řidiči dávali tatínkovi přednost.

„_Marie! Proč mě všichni pouštějí?_“ divil se tatínek.

„Já ti nevím, Bedřichu,“ žasla maminka.

„Tak jedeme. Tradá!“ tatínek dupl na plyn a byli v horách co by dup.

15.  
Kokosový majáček

„Vystupovat! Jsme na místě!“ zvolal tatínek radostně před zasněženou chatou.

„A za takovou chvilku! Jenom nechápu, proč nás všichni pouštěli? To je mi záhada!“ kroutil hlavou tatínek.

„Jakápak záhada! Kouzlo babičky Agáty to bylo,“ zašeptal kokosový dědek, už zase schovaný v batůžku.

„Jaké kouzlo?“ špitla Verunka.

Kokosový dědek vykoukl ven a rozesmál se na celé kolo.

„Holka, já jsem se posadil na střechu té vaší rachotiny, abych něco viděl. Pak jsem zavolal to zaklínadlo: Šalalalali! A najednou jsem se celý rozsvítil! Ale jak mi byla zima, tak jsem poskakoval a ono to blikalo. Já ti byl jako kokosový majáček! A všichni nám uhýbali z cesty, protože si mysleli, že jsme policie a honíme zloděje!“

16.  
Proměněný tatínek

Tatínek byl na horách jako proměněný. Všechny starosti nechal v Praze, učil Verunku lyžovat, běhal s ní na běžkách a vůbec s ním byla legrace.

Zato dědek musel pořád zůstávat v chatě, aby se nevyzradil.

Ale moc mu to nevadilo, protože si jako každý kokos potrpěl na teploučko.

17.  
Sněhová koule

Poslední den sluníčko pěkně svítilo. Kokosový dědek se vykradl z chaty. Někde dole slyšel Verunku, a tak si řekl, že ji překvapí. Vy­bral si nejprudší svah, skočil do sněhu a začal válet sudy. Ale jak se kutálel, sníh se na něho nabaloval. Za chvíli se z kopce valila sněhová koule.

18.  
Běhající sněhulák

Koule se zastavila až na loučce, kde lyžovala Veronika.

„Tati, postavíme si sněhuláka!“ zaradovala se.

„A bude tu stát v cuku letu!“ zvolal tatínek.

Odepnul si lyže a rychle uválel druhou kouli. A maminka s Ve­ronikou hned přivalily třetí.

„To je pěkný sněhulák!“ sbíhaly se děti. Ale kokosový dědek vůbec neměl náladu dělat sněhuláka! A tak se rozběhl a utíkal pryč.

19.  
Tatínek nemá rád záhady

Verunčin tatínek měl rád pořádek.

„Tohle není normální!“ vykřikoval. „Sněhulák nemá co utíkat!“

„Ale Bedřichu!“ uklidňovala ho maminka. „On neutíkal! Jen se jaksi vzdálil. Sněhulák přece nemá nožičky.“

„Že nemá?!“ rozhorlil se tatínek. „A co je tohle?!“ Ukázal na mrňavé stopy ve sněhu. Veronika hned poznala, komu ty šlápoty patří, ale ani nemukla.

Taky proto, že ty mrňavé stopy vedly přímo do jejich chaty!

20.  
Veronika se zlobí

Veronika vyběhla napřed do pokoje. A ovšem! Kokosový dědek se hřál v posteli. „Ty musíš pořád dělat, co nemáš!“ hubovala.

„A co dělám?“ bránil se kokosový dědek.

„Sněhuláka!“ zlobila se Verunka.

„Jak to já? Sněhuláka jste ze mě udělali vy! Já jsem ti jenom chtěl ukázat, jak umím válet sudy,“ drkotal dědek zuby.

„Ale tatínek je z toho nervózní. A ty zase nastydneš!“

„Nenastydnu!“ řekl kokosový dědek. „Já jsem se totiž tenkrát v té ledničce senzačně otužil! Hepčí!!!“

21.  
Tatínek je na výzvědách

Kokosový dědek musel zase honem do batůžku, protože maminka se už vrátila. Ale zvědavě vykukoval, protože musel všechno vidět a slyšet.

„Kde zůstal táta?“ zeptala se Veronika.

„Šel se projít. Vlastně ne, povídal, že jde na výzvědy.“

„Náš táta je senzační, viď?“ řekla Verunka.

„Je náš,“ řekla maminka. „_A nemá rád záhady._“

22.  
Záhadné stopy

Tatínek vyšel z chaty a rozhlížel se kolem. Byl už podvečer, ale sníh jiskřil a zářil jako ve dne. A v tom sněhu byly pořád ty mrňavé, záhadné stopy. A tak se vydal jejich směrem.

23.  
Byl to jezevčík

Stopy vedly od chaty dolů ke sjezdovce. Nikdo už nelyžoval. Jen v závěji u dveří se sem tam kutálela a poskakovala velká sněhová koule!

„A mám tě!“ zvolal tatínek.

Rozběhl se, popadl sněhovou kouli, koule se rozštěkala a vyklubal se z ní jezevčík starého správce jejich chaty.

„Už to mám!“ volal tatínek, když se vrátil do pokoje. „Víte, kdo byl ten běhající sněhulák? Byl to Pajda! Záhadu jsem vyřešil a můžeme jet domů!“

24.  
Zase doma

Babička Agáta uvařila nudlovou polévku, usmažila řízky a upekla bábovku, aby byl návrat z hor jaksepatří slavnostní.

„Můžu pozvat na bábovku Lukáška?“ zeptala se Veronika po obědě.

„Jen ho pozvi,“ přikývla babička Agáta a tatínek řekl: „Urbanovi byli také na horách, a tak nám Lukáš poví, co tam zažil.“

25.  
Co zažil Lukášek

Lukáš se cpal bábovkou a s plnou pusou všem sděloval, že takhle senzační bábovku ještě nikdy nejedl.

„A určitě jsi taky něco senzačního zažil na horách, ne?“ popíchl ho tatínek.

„Ha-lo!“ zvolal Lukášek. „To teda jo! Poslední den přišel k nám na kopec Krakonoš. Pravej Krakonoš! A senzačně lyžoval. To jste ještě neviděli!“

„Zato jsme viděli běhajícího sněhuláka,“ řekla Veronika, aby se Lukášek tolik nevytahoval. „Viď, tati?“

Ale tatínek neodpověděl. Jen celý zrudl v obličeji a zakuckal se. Asi spolkl velký kus bábovky.

26.  
Babička Agáta vaří

„Tak co budeme dneska vařit?“ zeptala se ráno babička Agáta.

„Tak třeba…“ Verunka předstírala, že o tom usilovně přemýšlí, i když to měla už dávno vymyšlené. „Tak třeba smažený sýr s tatarkou a hranolky!“

Babička Agáta ráda vařila zdravě.

„Hmm,“ zamyslela se, „to je sice moc dobré, ale není to zdravé. Přepalovaný omastek škodí! Víš co, Verunko, uděláme si dušenou mrkev.“

„Mrkev je sice zdravá,“ ohrnula nos Veronika, „ale mně škodí. Dušená mrkev mě dusí!“

27.  
Kokosový dědek rozumuje

Když babička Agáta odběhla k panu zelináři pro kilo mrkve, šla si Veronika kokosovému dědkovi postěžovat: „Dneska bude k obědu dušená mrkev, protože je zdravá. Ale mně vůbec nechutná!“

„To máš, holka, tak,“ rozumoval dědek. „Co je zdravé, to je pro člověka dobré, i když mu to třeba někdy nechutná. A proto si musíme dopřát sem tam i něco nezdravého.“

„Třeba bonbony před jídlem!“ volala Veronika.

„Nebo frťana po jídle!“

„Cože?“ nerozuměla Veronika.

„Ale nic. To já si jen tak pro sebe rozumuju,“ zamumlal dědek.

28.  
Co dělají vrány

Nakonec ten oběd Verunce chutnal, i když byl zdravý. Po obědě se s dědkem koukali z okna do dvora. Stál tam strom a na ten strom přiletěly vrány.

„Vidíš,“ řekl kokosový dědek, „už brzo bude jaro.“

„Ale vždyť to jsou vrány!“ smála se Verunka. „Ty jsi tak hloupý! _Jaro přece nosí vlaštovky!_“

„To jo,“ připustil dědek, „ale někdo napřed musí tu zimu odnést. A to právě dělají vrány!“

„Aha,“ zamyslela se Verunka. „Ty jsi tak chytrý!“

</section>

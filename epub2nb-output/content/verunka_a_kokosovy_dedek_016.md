---
title: Prosinec
contentType: prose
---

## 1.  
Akiho dědeček

Verunka pozvala Akiho na návštěvu, ale dělala samé tajnosti. Když chtěl hrát Člověče, nezlob se, řekla: „Teď ne, až potom.“

Když ji chtěl naučit, jak se z papíru složí lodička, prohlásila: „Počkej, naučíš mě to až pak.“

A když si chtěl povídat o škole, odbyla ho: „Prosím tě, přece si teď nebudeme povídat o škole!“

„Tak o čem si chceš povídat?“ zeptal se Aki už netrpělivě.

„O tvém dědečkovi kouzelníkovi,“ zašeptala Verunka.

„Proč šeptáš?“ divil se Aki.

„_Protože babička Agáta ještě neodešla na nákup!_“

Aki ničemu nerozuměl. Pak babička Agáta nakoukla do dětského pokoje a řekla, ať jsou hodní, že se za hodinu vrátí a něco dobrého jim upeče. A odešla.

## 2.  
Dobrá a zlá kouzla

„A jaká kouzla tvůj dědeček dělá?“ zeptala se Verunka, když byli sami.

„On umí jenom dobrá kouzla, jenže tam u nás jsou i zlí kouzelníci. Ale můj děda umí ta zlá kouzla překazit.“

„No ne,“ vydechla Verunka.

„A jak třeba?“

Aki se zamyslel. „Vzpomínáš si, jak jsem maloval ten ananas, co v ruce držel kopí? Tak právě takový jsem viděl u dědy. Děda nad ním pronese zaříkání, a kdo si ho pak odnese domů, nemusí se bát zlých duchů. Ten ananas je kopím zažene.“

„A ty věříš na zlé duchy a strašidla?“ vylekala se Verunka.

„To ani nemusí být duchové,“ řekl Aki. „To platí i na zlé lidi.“

„Aha,“ řekla Verunka. A pak se zeptala na to nejdůležitější:

„_Umí tvůj dědeček taky lidi vykouzlit?_“

## 3.  
Něco o tajemství

Aki neodpověděl. Díval se upřeně na dědka. Měl pocit, že poslouchá, co si s Verunkou povídají.

„Já myslím, že ten kokos ti poslal nějaký dobrý kouzelník,“ řekl Aki najednou. „A vůbec bych se nedivil, kdyby ti ho poslal můj dědeček. On zná spoustu tajemství.“

„Tak pojď,“ řekla Verunka a vedla Akiho do babiččina pokoje.

„Já ti teď ukážu jedno tajemství babičky Agáty.“

## 4.  
Tajemství babičky Agáty

Veronika otevřela tajnou zásuvku v prádelníku. Pod pestrobarevnými šátky ležela fotografie. Byl na ní mladý muž s tropickou helmou na hlavě. Usmíval se a v ruce držel kokosový ořech.

„Tohle je tajemství babičky Agáty,“ řekla Verunka. „Ten pán se babičce Agátě někde za mořem ztratil, když ještě nebyla babička. Ale pořád se jí po něm stýská. Uměl by ho tvůj dědeček vykouzlit?“

„Vykouzlit asi ne,“ zamyslel se Aki, „ale možná by ho uměl najít. Nebo kouzlem přivolat, jenže to bych mu musel tu fotku poslat.“

„Tak jo,“ řekla Verunka. „Ale pošli ji hned, nebo to babička pozná a bude zle.“

## 5.  
Paní učitelka dává špatný příklad

Padal první sníh a hodná paní učitelka řekla prvňákům:

„Děti, pan ředitel se možná bude zlobit, ale první sníh se přece musí uvítat. Zavřete si sešity a běžíme na dvůr!“

Na školním dvoře se koulovali a vyváděli. Nejvíc vyváděl Aki, protože na Haiti sníh nemají. Dokonce koulí trefil i paní učitelku, ale ta se vůbec nezlobila.

Zlobil se jenom pan ředitel. Před celou sborovnou paní učitelce řekl, že je sice mladá, ale to ji neopravňuje k tomu, aby dávala žákům špatný příklad.

## 6.  
Lukášovo psaní

Celá škola si o tom povídala a odpoledne u Hubertů třikrát zazvonil telefon. Bylo to znamení, aby Verunka spustila do přízemí provázkovou poštu.

Lukáš připevnil na provázek psaní. Stálo v něm:

_„_TA VAŠE ÚČA JE SENZAČNÍ A FANČA TAKY!  
BUDE MÍT MORČATA!_“_

## 7.  
Aki píše dědečkovi

I Aki poslal dopis – dědečkovi na Haiti. Psal mu o své kamarádce Verunce, o její babičce Agátě i o tom pánovi, co se jí ztratil. Přiložil jeho fotografii a také svoji fotku, jak leží ve sněhu.

TO BÍLÝ NENÍ PEŘÍ, ALE SNÍH!!! Stálo pod fotkou. A dopis končil: UŽ SE TĚŠÍM NA VÁNOCE U TEBE A NA KOUPÁNÍ V MOŘI!!! A NA KROKODÝLY! AKI.

## 8.  
Co je to za slušného chlapce?

Do Vánoc bylo ještě daleko, ale výlohy už nabízely plno dárků a stromy ve městě byly ozdobené žárovičkami. Verunka se teď ráda s babičkou Agátou procházela po ulicích. Tma přicházela brzo, ale byla jiná než jindy: taková rozsvícená! Jednou potkali Sochora – a on je pozdravil.

„Co je to za slušného chlapce?“ zeptala se babička Agáta.

„To je Sochor. Největší uličník a postrach školy,“ řekla Verunka.

## 9.  
Vzorný Sochor

Se Sochorem se teď vůbec děly divné věci. Lukáš o tom Verunce každý den vyprávěl.

„Nikdo neví, co se s ním stalo. _On ti je vzorný!_ Každý se tomu diví a pan učitel mu už neříká Sochore. Víš, jak mu říká? Milý Antoníne! To je teda gól! A když hrajeme fotbal v tělocvičně, už vůbec nesuroví.“

„A babičce Agátě řekl: Dobrý den!“ vzpomněla si Verunka.

„To není normální!“ zvolal Lukášek. „V tom je nějaký kouzlo, nebo co.“

A dědek, když to slyšel, vykoukl z batůžku a potutelně se usmíval.

## 10.  
Dědek je nějaký zimomřivý

Dědek rád poslouchal všechny novinky o Sochorovi, ale Verunce, i když ho svrběl jazyk, neřekl, že za tu změnu může on. Nejspíš by se mu smála, že si zase vymýšlí. Dědek byl poslední dobou nějaký zimomřivý. Od toho posledního letu s drakem se už nikam nevypravil. Pořád se držel v posteli a jako by se někam vytrácel…

## 11.  
Dědkovi se stýská po Haiti

Verunka si hned neuvědomila, co se s dědkem děje. Měla teď plno svých starostí a kamarádů a školy a těšení na Vánoce.

Také se naučila bruslit a chodila s Lukášem a s Akim na zimní stadion. Jednou chtěla dědkovi ukázat, jak jí to jde, ale dědek se otřásl.

„Brrr, led! To není nic pro mě. Já radši zůstanu pod peřinou a nechám si zdát o Haiti.

Měl bych se tam, holka, asi vrátit. Koneckonců jsem kokos a patřím na palmu!“

## 12.  
Morče není žádná myš

Odpoledne přiběhl Lukáš k Hubertům a hned vrazil do dětského pokoje.

„Ha-lo! Niko, naše Fanča má dvě morčata!“ radoval se, ale hned nato zesmutněl.

„Jenže si je nesmím nechat. Maminka říká, že za chvíli by byl z bytu morčičinec. Nechceš jedno?“

„To asi nepůjde,“ řekla Verunka. „Znáš babičku, bojí se myší.“

„Ale morče přece není žádná myš!“ rozčiloval se Lukáš.

„Já vím,“ řekla Verunka, „ale babička Agáta to neví.“

## 13.  
Martínek Pecha morčátko chce

Druhý den ve škole Verunka oznámila všem dětem, že Lukáškova Fanča má dvě roztomilá morčátka.

„Já bych jedno chtěl!“ volal Martínek Pecha. „Já bych se s ním dělil o ředkvičky.“

„Ale to se nejdřív musíš dovolit doma,“ řekla Verunka rozumně.

## 14.  
Lukášek Sochorovi věří

„Tak já jsem se dovolil a máma s tátou mi to dovolili,“ oznámil Martínek Pecha příští den celé třídě. Verunka to hned o přestávce běžela povědět Lukáškovi.

„Prima,“ řekl Lukáš. „Martínkovi ho Fanča ráda dá. Ale teď se podrž! Víš, kdo mě taky o morče poprosil?“

„Tak řekni.“

„Antonín Sochor! Koukáš, co?

A víš proč? Protože chce někoho mít, o někoho se starat. Přesně takhle to povídal.“

„A ty mu věříš?“ zapochybovala Verunka.

„Člověče, já mu věřím! A asi mu to morče dám,“ řekl Lukášek.

## 15.  
Veronika s dědkem navlékají korálky

Odpoledne si babička Agáta povzdechla:

„Byla tu tetička Uršula a přinesla ti zase krabici korálků. Já ti, holka, nevím, co s takovou spoustou korálků budeš dělat!“

„Já taky ne,“ řekla Verunka a odnesla krabici do pokojíku.

„Ale já to vím!“ zvolal kokosový dědek. „Uděláme z nich pro babičku Agátu korálkový závěs!“

„Jaký závěs?“ nechápala Verunka.

„Krásný! Uvidíš, že se jí bude líbit. U nás na Haiti to máme místo dveří.“

„Ty máš nápady,“ řekla Verunka, ale hned se spolu dali do navlékání.

## 16.  
Babička Agáta hledá fotografii

Babička Agáta zůstala celý den ve svém pokoji. Prádelník obrátila vzhůru nohama, prohledala skříně, dívala se i pod koberec a nakonec odtáhla knihovnu. To už maminka nevydržela a vešla dovnitř.

„Hledáš něco?“ zeptala se.

„Ale takovou jednu starou fotografii Asi jsem ji někam založila, toho si nevšímejte,“ řekla babička Agáta a byla moc smutná. Verunka celá zrudla, ale nepřiznala se.

## 17.  
Dědeček přijede

Naštěstí ráno Aki čekal před školou a mával nějakou obálkou. „Hádej, co mám!“ volal. „Dopis od dědy!“

„Co píše? Pověz mi to,“ prosila Verunka.

„Dědeček přijede!“

„Tvůj dědeček?“

„Ale ne! _Tvůj dědeček!_“ křičel Aki.

„Ale prý má strach, jestli ho babička Agáta ještě pozná. Po těch letech vypadá už asi jinak než tady…“ řekl Aki a vrátil Verunce fotografii.

## 18.  
Tvůj Tomík

Verunka večer vklouzla do babiččina pokoje a fotografii položila na prádelník. Babička Agáta pekla v kuchyni vánoční cukroví, a tak si ničeho nevšimla. Ale když za chvíli do pokoje vešla, fotky si všimla hned. A když ji obrátila, vykřikla překvapením. No tohle!

Na rubu té fotografie četla:

„_Agáto Má! Jsem na cestě za Tebou! Tvůj Tomík!_“

## 19.  
Babička Agáta už zase tančí

Pak se z jejího pokoje ozývalo jen Šalalalali a Obladi oblada a výskání a smích. Babička Agáta si oblékla pestrobarevnou sukni z dávných let a bosky tančila po pokoji.

Verunka popadla kokosového dědka, také s ním poskakovala po pokojíku a volala Šalalalali, aby se dědek rozsvítil.

Když doskákali, řekl: „Tak dědeček je na cestě domů a mě cesta domů čeká.“ Ale řekl to docela potichu, Verunka to neslyšela.

## 20.  
Takové veselí je vážná věc

Babička Agáta se teď v jednom kuse smála, a když zrovna nepekla vánoční cukroví, seděla v kavárně se svými kamarádkami nebo byla u kadeřnice.

Tatínek s maminkou si to nedokázali vysvětlit. Dokonce si začali šeptat. Tak bylo všechno najednou podezřelé.

„Prosím tě, co se to s babičkou stalo?“ šeptal tatínek.

„Já ti nevím, Bedřichu,“ šeptala maminka, „ale jsem ráda, že je teď tak veselá.“

„To já taky!“ zařval tatínek. „Jenže když je někdo z ničehož nic takhle moc veselý, tak je to vážná věc a mělo by se s tím něco dělat!“

## 21.  
Dávná láska

„Myslíš, že ten dědeček babičky Agáty opravdu přijede?“ vyptávala se Verunka a dědek se zlobil.

„Kolikrát ti mám říkat, že je to tvůj dědeček – a ne její!“

„A co je teda její?“ ptala se Verunka.

„Dávná láska,“ odpověděl dědek.

„Ach, jo,“ povzdechla si Verunka, „já tomu vůbec nerozumím.“

„Tak nemudruj a navlíkej korálky,“ okřikl ji dědek. „Jinak to do Vánoc nestihneme.“

## 22.  
Veronika je už na dědka velká

Do Štědrého večera už chyběly jen dva dny a dětem začaly vánoční prázdniny. Lukáš se chystal k dědečkovi na venkov. Urbanovi rozhodli, že tentokrát vezmou papouška i morče s sebou.

„Víš, Fanče je teď bez morčat smutno a Prevítovi by bylo smutno bez Fanči,“ řekl Lukáš. „Ale morčatům je fajn. Jedno je u Pechů a o druhé se stará Toník.“

„Kdo?“ nechápala Verunka.

„No přece Sochor. My mu všichni říkáme Toníku, když je teď úplně jinej,“ vysvětlil Lukáš. „A co ten tvůj kokos? Koukám, že ho už vůbec ven nenosíš.“

„Už jsem na to velká,“ řekla Verunka. Řekla to jen tak, ale měla vlastně pravdu.

## 23.  
Na tajemství se věří pořád

Také Aki se chystal za dědečkem.

„Zítra s tatínkem a s maminkou letíme. Představ si, na Štědrý den se budu koupat v moři!“ radoval se.

„Ty se máš,“ řekla Verunka smutně.

„Tak se nemrač, tobě zase někdo přijede!“

„Myslíš?“

„Určitě! Znám svého dědu. A ty na kouzla věříš. Nebo ne?“

Veronika mu chtěla odpovědět jako včera Lukáškovi, že už na žádná kouzla nevěří, ale neřekla to, protože by to nebyla pravda. Na kouzla a na tajemství věřila přece pořád.

## 24.  
Neuvěřitelný Štědrý den

Konečně přišel Štědrý den. Když babička Agáta uviděla, že má místo dveří dlouhé šňůry navlečených korálků, úplně užasla.

„A to jsi všechno navlékla docela sama?“

„No… skoro,“ zalhala Verunka. „Je to závěs jako na Haiti.“

„Tak tohle je nejkrásnější dárek, jaký jsem v životě dostala,“ řekla babička Agáta.

„A teď si pojďme rozbalovat všechny ostatní dárky!“ volal tatínek – a vtom se na chodbě ozvaly duté rány a hekání a zvonění.

Babička Agáta šla otevřít – a stála proti velikánské bedně! Drželi ji dva stěhováci. „_Jste paní Agáta Má?_“ ptali se.

„No… Agáta jsem,“ řekla babička.

„Tak to je pro vás, paní. Přišlo to letecky až z Haiti!“ odfoukli si stěhováci a postavili bednu v předsíni. Babička Agáta chvíli jen koukala a pak bednu otevřela. Vysoukal se z ní nějaký starší pán. Na hlavě měl tropickou helmu a v ruce kytici orchidejí.

„Agáto!“ zvolal.

„Tomíku!“ zašeptala babička Agáta.

A pak se oba štěstím rozplakali.

## 25.  
Neuvěřitelný dědeček

Po tomto úplně neuvěřitelném Štědrém dni se Verunka probudila uprostřed hromady dárků, ale nejdřív ze všeho hledala kokosového dědka, aby mu pověděla, co babičce Agátě přišlo poštou z Haiti.

„Dědku! Tak se mi neschovávej! Dědku, vylez!“

Do dětského pokoje vešel pan Tomík. „To jsi volala mě?“

„Ne. Dědka!“ odsekla Verunka, protože ještě nevěděla, jestli se jí tenhle nový, pravý dědeček líbí, nebo ne.

„Tak já se ti nelíbím?“ řekl dědeček Tomík. „A co takhle?“ usmál se a odněkud vykouzlil starý slamák. Nasadil si ho na hlavu _a najednou vypadal jako kokosový dědek_! Verunce se z toho úplně zatočila hlava.

## 26.  
Hubertovi jsou nesví, ale babička Agáta je svá

U Hubertů bylo teď všechno vzhůru nohama. Tatínek s maminkou ani nevěděli, jak tomu člověku, co vypadl z bedny, mají říkat. Tak mu říkali: pane Tomíku. Ale byli z toho všeho nesví. Jen babička Agáta byla svá a úplně šťastná. A Verunka už také začínala být skoro úplně šťastná.

## 27.  
Tajemství se nikdy úplně neztrácí

Dědeček Tomík si pořád něco vymýšlel, a když spolu hráli Člověče, nezlob se a Verunka mu vzala figurku, uměl se vztekat skoro jako kokosový dědek. A vůbec všechno kolem něho bylo tajemné. Až z toho šla Verunce hlava kolem. „Není on nakonec kouzelný?“ napadlo ji. Chtěla se na to zeptat kokosového dědka – a najednou si nemohla vybavit, kdy vlastně zmizel. Ale nehledala ho. Už neměla strach, že se ztratil.

„_Protože tajemství se nikdy úplně neztratí…_“ tohle jí přece včera řekl pan Tomík.

## 28.  
Falešné tetičky přicházejí

Odpoledne se k Hubertům na vánoční cukroví slétly falešné tetičky. Moc se těšily, jak si pochutnají, a až všechno snědí, jak budou cestou domů krásně pomlouvat toho nového pana Tomíka.

## 29.  
Falešné tetičky už víckrát nepřijdou

Ale pan Tomík falešné tetičky tak okouzlil, že si mezi sebou říkaly: „Není kouzelný? Je! Je prostě kouzelný!“ A pan Tomík jim poděkoval za návštěvu a řekl, aby už víckrát nechodily.

Falešné tetičky s Uršulou v čele se urazily a víckrát opravdu nepřišly. A tímto odvážným činem se pan Tomík stal u Hubertů hrdinou. Už to nebyl: _Pan Tomík_, ale: _Náš Tomík._

A pro Verunku dědeček Tomík.

## 30.  
S dědečkem Tomíkem v zoo

Příští den šla Verunka s dědečkem Tomíkem do zoologické zahrady! Tatínek s maminkou sice říkali, že v zimě v zoo většina zvířat spí, ale to se mýlili. Když tam přišli, tak se zvířata probudila! A dědeček Tomík všechny krokodýly, opice a tygry a chameleony a papoušky znal a o všech uměl vyprávět. A nejen to! On si dokonce s nimi vyprávěl! Nebo aspoň Verunce se zdálo, že si se zvířaty povídá…

## 31.  
Pan Tomík bez fraku požádá babičku Agátu o ruku

A byl tu Silvestr a konec starého roku. Hubertovi se sešli u jednoho stolu a do čela posadili Agátu s Tomíkem. Na stole bylo plno dobrot a láhve šampaňského. Verunka si se všemi přiťukávala a ve sklenici měla ovocné bublinky. O půlnoci si přišel připít i pan Bolemír Sázavský z podkroví. Napil se a pravil: „Nyní vám zarecituji báseň.“

Pak se uklonil a spustil:

„_Co po celý rok – to na Nový rok taky._“ Tady se zarazil a hloupě koukal. Oči měl bolavé a moudré jako vždycky, když mu chyběl rým.

„_Tak se mějme všichni rádi, jaképak s tím fraky!_“ pomohl mu dědeček Tomík.

A požádal babičku Agátu o ruku.

## 1.  
Tajný hovor

Na Nový rok ráno zazvonil v předsíni telefon. Všichni ještě spali, tak k němu šla Verunka. Ve sluchátku se ozvalo šumění a pak z dálky nějaký hlas.

„Dědku! Dědku, jsi to ty? Kam ses mi ztratil?“ křičela Verunka do sluchátka.

„Neřvi, nebo nás prozradíš. Tohle je tajný hovor!“ řeklo sluchátko.

„Já vím,“ šeptala Verunka. „Ale kde jsi?“

„Kde bych byl?! Na palmě jako každý kokos!“

„Výmysly! Výmysly! Zase si vymýšlíš!“ smála se Verunka.

„Nevymýšlím. To ty sis mě přece vymyslela,“ řeklo sluchátko. „Ale opravdový dědeček je lepší než tajný dědek!“

„Myslíš?“ fňukla Verunka. „A bude mě mít rád jako ty?“

Ale ve sluchátku už slyšela jenom šumění, jako když se snáší tichý sníh. Chvíli potom přišel z ulice dědeček Tomík. Byl celý zasněžený, na nohou měl bačkory a přes pyžamo přehozený zimník.

„Kde jsi byl?“ divila se Verunka.

„Ale jen jsem potřeboval zatelefonovat někomu, koho mám moc rád. Takový tajný hovor, víš?“ řekl dědeček Tomík a potutelně se usmíval.

---
title: Leden
contentType: prose
---

<section>

1.  
Nový rok

„V zimě je Verunek víc než meruněk,“ řekl důležitě kokosový dědek a Veronika se rozesmála.

„_A proč je v zimě víc Verunek než meruněk?_“

„Protože Verunky nerostou na stromech!“

„Jako ty?“

„Kolikrát ti mám říkat, že já jsem na stromě nevyrostl!“ zamračil se kokosový dědek. „Já jsem jenom ze stromu spadl.“

„A natloukl sis kokos!“ zasmála se Veronika.

„Nebuď hubatá!“ vztekal se kokosový dědek.

„Nebudu,“ slíbila Veronika. „Nebudu, protože dneska je Nový rok… a víš, co se říká? Co na Nový rok – to po celý rok.“

„U nás to platí opačně: Co po celý rok – to na Nový rok taky!“ řekl kokosový dědek a rychle se zakutálel pod postýlku, protože za dveřmi uslyšel babičku Agátu.

2.  
Zakutálený dědek

Zakutálet se pod dětskou postýlku, to dokáže málokterý dědeček. Jenže Verunčin dědek nebyl žádný obyčejný dědeček. Byl to kokos. Na první pohled to byl velikánský kokosový ořech. Že je to ale ve skutečnosti kokosový dědek, věděla od Štědrého dne jedině Verunka a bylo to její tajemství.

3.  
Jak to vlastně začalo

To bylo tak. Za všechno může jeden pošťák a Štědrý den. Verunka dostala plno dárků: pohádkové knížky, pruhované punčocháče, puntíkované šatičky, hru Člověče, nezlob se, mluvící pannu, noční košilku s kapucí. A hezký batůžek.

Když si po večeři všechny ty dárky rozbalila, zazvonil zvonek.

4.  
Štědrovečerní pošťák

Zazvonil dvakrát – a byl to pošťák!

„Bydlí tu nějaká slečna Veronika Hubertová?“ hulákal v předsíni. „Má tu spěšný balík! Zde, prosím, podepsat!“

„Ale naše Verunka ještě neumí psát. Teprve půjde do školy!“ namítla babička Agáta.

„Tak to je malér. Bez podpisu vám balík nevydám!“ řekl pošťák a měl se k odchodu.

Vtom Verunka přišla z pokoje a na tu doručenku se podepsala.

VƎRUNKA

Všichni se divili – a to vůbec netušili, kolik divných věcí je ještě čeká.

5.  
Co je to Haiti

„A v tom vánočním balíku jsem byl já!“ řekl dědek spokojeně.

„Ale kdo mi tě poslal?“ chtěla vědět Verunka.

„Já sám jsem se ti poslal.“

„A proč?“

„Neřeknu!“

„Řekni!“

„Neřeknu a neřeknu! To se zase radši pošlu zpátky na Haiti!“

„Na Haiti? Co je to?“ divila se Verunka.

„Haiti, to je takový ostrov, kde jsem bydlel – na palmě. Na tak vysoké palmě, že jsem z ní viděl přes moře až…“

„Až ke mně!“ skočila mu do řeči Verunka.

„Poslouchej, nejsi ty drobátko rozmazlená?“ zamračil se dědek.

„A kdo si mě to rozmazlil?“ křikla Verunka a začala rozjíveně skákat po postýlce.

6.  
Dědku, nezlob se

Takhle se spolu škorpili pořád a pořád si povídali. A když je už od mluvení pusa bolela, tak si hráli. Dědek miloval hru na schovku, protože se uměl báječně schovávat. Veronika s ním zase hrála nejraději Člověče, nezlob se, protože se uměl báječně zlobit. A tak té hře začala říkat: Dědku, nezlob se!

7.  
Nevhodný dědek

„Víš, co jsi mi slíbil?“ zeptala se ráno Verunka. „Že mi povíš, jak jsi spadnul ze stromu – a vůbec všechno o sobě.“

„Sliby – chyby,“ odsekl dědek, protože po ránu míval špatnou náladu. „Holka, co já už toho cizím holkám nasliboval!“

„Jenže já nejsem žádná cizí,“ zamračila se Verunka. „Já jsem tě dostala! I když babička říkala, že jako dárek jsi naprosto nevhodný! Ale teď jsi můj – a když budu chtít, můžu si tě klidně i sníst!“

„A to ne!“ vylekal se dědek.

„A to ano!“ volala Verunka. „Vidíš? Už se bojíš!“

8.  
Velké tajemství

„Milá Verunko, tak já ti povím velké tajemství,“ řekl kokosový dědek slavnostně. „Ale musíš mi slíbit, že to tajemství nikdy nikomu nevyzradíš.“

„Slibuju,“ zašeptala Veronika.

„Já jsem totiž vždycky chtěl být velký cestovatel. A tak jsem jednou sedl na vltavském nábřeží na parník…“

„My jsme taky jednou jely s babičkou Agátou na výlet parníkem,“ přerušila ho Verunka.

„Ale vrátily jste se!“ zvolal kokosový dědek.

„Jenže ten můj parník se nikdy nevrátil! Dovezl mě až na ten ostrov, co se jmenuje Haiti, a zmizel. Ztratil se ve vlnách jako sen…“

9.  
Tajemství je jako svědění

Kokosový dědek se zamyslel a pokračoval až po chvíli.

„A tak jsem na tom ostrově zůstal a zažil tam plno dobrodružství,“ řekl.

„A nestýskalo se ti po mně?“ vyskočila na postýlku Verunka.

Čekala, že se dědek bude zase zlobit, ale on si jen povzdechl:

„Mně se ti, holka, tak po tobě stýskalo, že jsem poprosil místního pošťáka, aby mě poslal v balíku rovnou k tobě pod stromeček.“

„A jak jsi věděl, kde bydlíme? A jak se jmenuju?“

„No to je úplně největší tajemství,“ odpověděl dědek. „A úplně největší tajemství se nikdy neříká!“

„To je škoda,“ zamyslela se Verunka, „protože tajemství, víš, je jako svědění. A já, když mám na zádech svědění, tak mě babička vždycky pod košilkou podrbe.“

„Jenže já jsem dědek – a drbat tě pod košilkou nebudu!“

10.  
Velký úlek

Ráno přišla babička Agáta do dětského pokoje uklízet.

„Tady snad bylo zemětřesení!“ spráskla ruce.

A podle toho pokojíček vypadal. Otevřela okno, popadla koště a chtěla se dát do úklidu. Ale najednou vykřikla:

„_Ten kokos! Marie! Bedřichu! Pojďte sem!_“

Verunka se lekla, že se její tajemství prozradí, a dědek se polekal koštěte. Vyskočil z postýlky do otevřeného okna.

11.  
Velký skok

Maminka přiběhla z koupelny a tatínek z kuchyně. Oba koukali na babiččin prst, který ukazoval k oknu. Verunka si raději zakryla dlaněmi oči. A kokosový dědek si najednou v okně poskočil, podíval se dolů, rozpřáhl ruce a HUP! – skočil do neznáma.

12.  
Kokosový dědek se ztratil

Hubertovi bydleli ve třetím patře jednoho starého pražského činžáku. Dětský pokojík měl okna do dvora. A tak hledali kokos na dvorku. Od rána padal sníh. A přestože je v čistém sněhu vidět každá šlápota, dědek zmizel, jako by se do země propadl.

13.  
Kokosový dědek se nevrací

„Veroniko, přestaň s tím fňukáním! Vždyť to byl jen obyčejný kokosový ořech!“ zlobil se tatínek u večeře.

„Vůbec nebyl obyčejný,“ fňukala Verunka ještě víc. „Proč mi utekl?“

„Verunko, nebuď jak malá!“ zamračila se i maminka. „Prostě spadl z okna a někdo ho sebral. Přece nemá nožičky, aby utíkal!“

„Jenže on má nožičky!“ vyhrkla Verunka a dala se do pláče.

14.  
Tatínku, nezlob se

A to už se tatínek rozčilil a uhodil pěstí do stolu. „Zatracenej kokos! To bych rád věděl, kdo nám ho poslal! Pojď, Verunko, zahrajeme si Člověče, nezlob se. Musím se uklidnit!“

Veronice padaly samé šestky a tatínek se zase rozčiloval. Ale jenom naoko. Vůbec neuměl prskat a vztekat se a skákat po postýlce jako kokosový dědek…

15.  
A jak to bylo s dědkem

Takhle to bylo:

Kokosový dědek uměl báječně padat. Ani trochu si nenatloukl. Dopadl do sněhu a koukal, kam by se schoval. Uviděl úzké okénko do nějakého sklepa. A tak vklouzl dovnitř.

16.  
Ospalá vůně

_A ono to tam vonělo jako na Haiti!_

Po citronech a pomerančích a po banánech.

Kokosovému dědkovi se z těch vůní chtělo spát, a když se mu chtělo spát, natáhl se, ať byl, kde byl. A kde byl?

Kokosový dědek byl v přízemním zelinářském krámku, jen kousek od domu, kde bydleli Hubertovi. Krámek byl zavřený a bylo tu šero. Když se trochu rozkoukal, uviděl krabice s pomeranči a s citrony a s banány – a také bednu plnou kokosových ořechů!

Tak se uložil mezi kamarády a usnul.

17.  
Hezký sen o Haiti

A měl sen…

V tom snu byl mladým cestovatelem. Stál na malém ostrůvku, všude poletovali motýli, rostly tu kokosové palmy a na nich vřeštěly opice.

„Vítáme tě, velký cizinče! Buď naším králem!“ volaly. Pak seskákaly ze stromů a dovedly ho k bambusové chýši, před kterou seděl zlý kouzelník. Opice se mu klaněly, cestovatel ho uctivě pozdravil, ale kouzelník ani nezvedl hlavu. Krmil krokodýly, kteří střežili jeho chýši. Byla to úplná smečka hladových, hlídacích krokodýlů.

18.  
Ošklivý konec hezkého snu

„Kuasil bejů!“ promluvil konečně tajnou řečí zlý kouzelník.

Mohlo to znamenat: Dobrý den přeju. Nebo taky: Teď se zasměju. Kdoví? A pak se zeptal: „Tak ty chceš být naším králem?“

„Ano. Chci!“ odpověděl pyšně cestovatel.

Zlý kouzelník přikývl a řekl: „Kuasil rokos!“

Mohlo to znamenat buď: Tak napřed popros!, nebo: Proměň se v kokos! A znamenalo to to druhé. Protože v tu chvíli seděl cestovatel na vršíčku palmy a byl z něho kokos!

19.  
Představuje se Natálka

Verunce bylo po kokosu smutno, a tak si hrála s panenkou, kterou dostala pod stromeček.

Pochovala ji a špitla: „Natálko, řekni: Dědek je zrádce!“

Ale panenka neřekla nic, dokud jí Verunka nestiskla knoflík na zádíčkách.

„Já mám hlad,“ řekla Natálka. Verunka znovu zmáčkla knoflík a panna řekla: „Mámo, mám tě ráda!“

„Vždyť já tě mám taky ráda. A uvařila jsem ti hrachový gulášek,“ usmála se na ni Verunka.

Hrála si na to, že panenku krmí. Když ji to omrzelo, zmáčkla knoflík potřetí.

„Co budeme dneska dělat?“ zeptala se Natálka. Byla moc hezká, mrkací a mluvící, ale uměla říkat jen ty tři věty. Pořád dokola:

„Já mám hlad. Mámo, mám tě ráda. Co budeme dneska dělat?“

„Ach jo, to s kokosovým dědkem byla větší zábava, i když není ani hezký, ani mrkací,“ povzdechla si Verunka.

20.  
Představuje se Lukášek

Kokosového dědka probudil z ošklivého snu zvonek na dveřích zelinářského krámku.

„Dobrý den, paní Urbanová, ahoj, Lukáši!“ hlaholil zelinář.

Lukáš chodil do druhé třídy a byl to Veroničin kamarád. Urbanovi bydleli ve stejném domě, jenže v přízemí.

„Ha-lo! Ty jsi senzační kokos!“ zvolal a sáhl do bedny pro kokosového dědka.

„Počkej, Lukášku,“ řekla paní Urbanová. „Vybereme si nějaký jiný. Ukaž!“ Zaťukala na kokos kotníkem ukazováčku.

„Au!“ řekl kokosový dědek a zaznělo to dutě.

„Slyšíš!? Je vyschlý! A vypadá divně!“ řekla paní Urbanová.

21.  
Dědek je zase doma

„Mami, mně se líbí! Vypadá senzačně praštěně! Kup mi ho,“ prosil Lukášek.

„Tak ho zvážíme a uděláme slevu,“ radoval se zelinář, že se toho starého kokosu zbaví. A hodil dědka na váhu. Váha se zhoupla. A jak se zhoupla, tak kokosový dědek vyskočil! Vykutálel se z krámu na ulici, a z ulice rovnou do domu, kde bydlela Verunka.

Vyběhl do třetího patra a drcnul do dveří. Babička Agáta otevřela, dědek proběhl kolem ní a byl zase u Verunky!

22.  
Senzační zážitek

Příští den odpoledne Verunka potkala na chodbě Lukáše.

„Ha-lo, Niko!“ volal. „Musím ti říct, co jsem zažil senzačního! Já včera viděl kokos a máma mi ho chtěla koupit. A teď dobře poslouchej! Najednou ten kokos vyskočil a utíkal pryč. Fakticky!“

„Ale jdi, copak má kokos nožičky!“ smála se Verunka a raději honem odběhla, protože ji její tajemství začalo svědit. A nechala Lukáše trčet na schodech jako Y.

23.  
Provázková pošta

Kokosový dědek znovu a znovu vyprávěl Verunce, co všechno zažil. Pokaždé to vyprávěl trochu – nebo hodně – jinak. A to se jí líbilo. Najednou do toho vymýšlení zazvonil telefon.

„Ahoj, Niko!“ ozvalo se ve sluchátku. „Pošli mi pošťáka. Něco jsem ti nakreslil!“

24.  
Nakreslený dědek

Veronika spustila z okna ve třetím patře provázek. Lukáš otevřel okno svého pokojíku v přízemí a k provázku připevnil ruličku papíru.

Verunka vytáhla „poštu“ nahoru a těšila se, co v ní bude. Na čtvrtce byl pastelkami nakreslený výjev ze zelinářství. Kokosový dědek na tom obrázku vypadal jako nějaké strašidlo.

„Brr, tak tenhle obrázek bych si za rámeček nedal!“ vztekal se dědek.

25.  
Nebezpečné trucování

Veronika si ten Lukášův obrázek pořád prohlížela.

„Lukášek náhodou moc hezky kreslí!“ zlobila dědka. „A vůbec je moc hezkej! No řekni!“

„Neřeknu!“ trucoval dědek.

„Řekni!“

„Neřeknu. To se ti radši schovám tak, že mě nikdy nenajdeš!“

A schoval se.

Stačil mžik – a byl pryč. Verunka se podívala

pod stůl,  
do příborníku,  
pod gauč,  
do sporáku,  
pod křeslo,  
do botníku,  
pod koberec,  
do mikrovlnky  
i do myčky na nádobí…

Ale kokosový dědek nikde nebyl.

26.  
Zapomenutý dědek

Jindy, když kokosového dědka při hře na schovku nemohla najít, zavolala: „Dědku, dědku, já mám pětku!“ – a on hned vylezl z úkrytu a radoval se: „Ano, ano, ty máš z hledání pětku a já ze schovávání jedničku!“

Jenže teď se jí ta hra omrzela. Viděla, jak se venku snášejí velké vločky sněhu, a mezi nimi Lukáška. Mával na ni, aby se šla koulovat. A tak za ním běžela. Domů se vrátila celá ukoulovaná a hned po večeři usnula.

27.  
Vyděšená babička Agáta

Druhý den ráno probudil Verunku křik.

„Marie, Bedřichu! Pojďte sem!“ babička Agáta ukazovala na ledničku. Protože když ji otevřela, něco z ní vypadlo. _Vypadalo to jako kus ledu, ale kus ledu to nebyl_, protože led nemá nožičky. Ale ono se to na podlaze oklepalo a pak se to rozběhlo do dětského pokojíčku. Maminka přišla z kuchyně a tatínek z koupelny.

„Co se stalo?“ volali.

„Něco divného bylo v ledničce. Ale už to tam není,“ říkala babička Agáta užasle.

„Tady se teď pořád buď něco divného děje, nebo je babička Agáta nějaká divná,“ pomyslel si tatínek a vrátil se k holení.

28.  
Kokosový dědek stůně

Zmrzlý kokosový dědek přiběhl do pokojíku a volal:

„Honem! Honem mě schovej!“

Veronika ho popadla a vlepila mu pusu. Ta pusa chutnala jako kokosová zmrzlina. A pak dědka rychle strčila pod peřinu. Nemluvil, jenom kýchal, až mu klobouček nadskakoval. Ale nikdo ho tam neobjevil.

29.  
Kokosový dědek slibuje

„Tak mi konečně pověz, proč ses mi schoval?“ vyptávala se Verunka.

„Nic ti nepovím, ty Verunice! Proč jsi mě nenašla?“

„A proč ses mi schoval do ledničky?!“ bránila se Veronika.

„Abys mě nenašla!“

„A co kdybys tam úplně zmrznul?“

„Tak by to byla úplně tvoje vina!“ hádal se kokosový dědek.

„No tak, dědku, nezlob se!“ řekla Verunka. „A teď mi slib, že se už nikdy nebudeš schovávat do ledničky!“

„Slibuju,“ řekl kokosový dědek.

„Ani do ledničky, ani do trouby!“

30.  
Není peřina jako peřina

Kokosový dědek musel zůstat v posteli. Přes noc napadl nový sníh, a tak šla Verunka s Lukášem sáňkovat. Svištěli z kopce, a když se vyklopili, spadli do hebké závěje jako do peřiny.

„Tak jak jste se s Lukášem měli?“ přivítal ji kokosový dědek ne­vrle.

„Ha-lo! Senzačně!“ volala Veronika. „Svištěli jsme z kopce a padali do sněhu jako do peřin.“

„Tak to jsi nemusela nikam chodit. Peřinu máš doma!“ zavrčel kokosový dědek.

A usnul.

31.  
Kokosový dědek se uzdraví

Kokosový dědek už přestal kýchat, ale nějak se mu zalíbilo hrát si na nemocného. Verunka mu jako vařila čaj a musel jako polykat aspirin. Ale on si pořád něco vymýšlel.

„_Já jsem určitě dostal zánět středního ucha!_“ naříkal.

Veronika ho důkladně prohlížela, ale žádné střední – ani jiné – ucho na něm nenašla.

„Jéje, vždyť ty nemáš žádné uši! A já je mám zase moc velké,“ posteskla si.

„Kdo to říká?“

„Lukáš!“

„Na mou duši, závidí ti, že ti sluší!“ zvolal kokosový dědek.

A byl už zase jako rybička.

</section>
